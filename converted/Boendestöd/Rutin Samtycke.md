---
title: "Rutin Samtycke"
source_file: "Boendestöd/Rutin%20Samtycke.pdf"
source_url: "https://botwebb.botkyrka.se/download/18.3c0f733f195ada2d1d17e847/1744098859873/Rutin%20Samtycke.pdf"
---

Vård- och omsorgsförvaltningen
Dokumentet är beslutat av: Verksamhetschef för LSS-gruppbostad
Dokumentet beslutades den: 2025-04-08

---

Dokumentet gäller tillsvidare
Dokumentansvarig är: Verksamhetsutvecklare SoL-LSS vård och omsorg

1/5
# RUTIN
Samtycke
## Inledning
Syftet med denna rutin är att beskriva hur samtycke ska hanteras inom vård-
och omsorgsförvaltningen. Målet är att säkerställa att alla insatser bygger på
frivillighet och självbestämmande enligt SoL, LSS och HSL. Den förklarar
också hur samtycke ska inhämtas, dokumenteras och följas upp. Rutinen
utgår från riktlinjen för samtycke
## Roller och ansvar
Medarbetare ansvarar för att:
➢ följa rutinen.
➢ känna till att det finns olika typer av samtycke och vad de innebär.
➢ ta in samtycke där det krävs och att detta följs upp regelbundet.

Enhetschef ansvarar för att:
➢ se till att samtliga medarbetare är insatta i rutinen.
➢ se till att medarbetare känner till att det finns olika typer av
samtycke och vad de innebär.
➢ se till att samtycke har inhämtats där det krävs och att detta följs upp
regelbundet.
## Område
Se till att våra insatser följer kraven på frivillighet och självbestämmande.
## Utförande
Den enskilde måste ge sitt samtycke för att få hjälp enligt SoL-LSS och
HSL, förutom i situationer där tvångslagstiftning gäller. (Nödrätten)
Samtycke betyder att den enskilde säger ja till det som föreslås.
För att ett samtycke ska vara giltigt gäller följande:
- bara den som har rätt enligt lag att bestämma i frågan kan ge ett
giltigt samtycke.
- för att kunna säga ja på ett giltigt sätt måste den enskilde förstå vad
beslutet betyder, vilka olika val som finns och vilka följder beslutet
kan få.
- samtycket måste ges utan att den enskilde känner sig tvingad.

2/5
- samtycket måste vara äkta och ges med avsikt, inte på skämt eller
under tvång.
Inhämtning av samtycke
- innan en insats genomförs ska den enskilde ge sitt samtycke, särskilt
om det handlar om viktiga åtgärder som påverkar integritet eller
självbestämmande.
- det är viktigt att se till att den enskilde har fått tillräckligt med
information för att de ska kunna säga "ja" eller "nej" på ett medvetet
och informerat sätt.
- samtycket kan vara uttryckligt (muntligt eller skriftligt),
underförstått (konkluderat eller presumtivt), beroende på situationen.
Se bilaga.
God man, förvaltare, företrädare eller anhörig
En god man eller förvaltare kan inte tvinga någon att ta emot vård eller
omsorg mot sin vilja. Vård och omsorg ska alltid ges med den enskildes
samtycke. För att en god man, företrädare eller anhörig ska kunna ge
samtycke i den enskildes ställe krävs en giltig fullmakt.
I vissa fall kan en förvaltare fatta beslut utan den enskildes samtycke,
beroende på vad förvaltarskapet omfattar. Även en fullmakt kan ge en
företrädare rätt att samtycka å den enskildes vägnar, men bara inom de
ramar som fullmakten tillåter. God man och förvaltare i relation till andra
aktörer
Vart dokumenteras samtycke?
Samtycke ska alltid dokumenteras i den enskildes journal i Life Care.
Ett samtycke som är giltigt nu gäller inte för alltid. Om den enskilde tar
tillbaka sitt samtycke ska det dokumenteras.
Samtycke för informationsöverföring:
Dokumenteras i fliken för samtycke i Lifecare. Beskriv specifikt vilken
information brukaren samtycker till att dela och med vem.
Samtycke för skyddsåtgärder:
Läs rutin Riskbedömning för den enskilde och skydds- och
begränsningsåtgärder.
Övriga samtycken:
Dokumenteras som journalanteckning under rubriken Samtycke,

3/5

Hur dokumenteras ett samtycke?
Ett dokumenterat samtycke ska alltid innehålla detaljer om vad brukaren
samtyckt till och hur samtycket har samlats in. Detta innebär att beskriva:
- vad har brukaren gett sitt samtycke till? (Exakt vad samtycket
omfattar)
- hur har samtycket inhämtats? (Muntligt, skriftligt, genom
alternativ kommunikation)
- har brukaren fått tillräcklig information för att kunna fatta ett
beslut som är välgrundat? (Förståelse av konsekvenser,
möjligheter och risker)
- har brukaren förmåga att förstå och fatta beslut? (Kognitiva
eller språkliga hinder att ta hänsyn till)
- är samtycket frivilligt och utan påverkan? (Finns det tecken på
påtryckningar?)
- finns det behov av stöd vid beslutet? (Anhöriga, god man, tolk
eller annan stödperson)

Om den enskilde inte kan ge sitt samtycke på grund av att det har svårt att
fatta ett beslut, ska detta skrivas ner. Det ska också stå vilka åtgärder som
har gjorts för att skydda den enskildes rättigheter. Exempelvis om en god
man, anhörig eller annan person har varit med i beslut.

Uppföljning av samtycke
- då den enskildes situation, behov och önskemål kan förändras över
tid, ska samtycket följas upp regelbundet för att säkerställa att det
fortfarande gäller.
- varje uppföljning ska dokumenteras, inklusive datum, tid, och vem
som utförde uppföljningen.
- eventuella förändringar i samtycket ska dokumenteras
- vid uppdatering av genomförandeplan ska alltid samtycket
uppdateras

Återkallande av samtycke
- den enskilde kan när som helst ta tillbaka hela eller delar av sitt
samtycke
- om den enskilde genom sina reaktioner på åtgärden visar obehag,
kan vi inte längre anta att hen har gett sitt samtycke

4/5
- när den enskilde inte vill ge sitt samtycke ska det dokumenteras
tydligt. Det ska framgå att samtycket inte längre gäller, har ändrats
eller att den enskilde inte vill ge sitt samtycke vid just det tillfället.

Hantering av nödvändiga insatser-nödrätt
Om en insats måste göras direkt och den enskilde inte kan ge sitt samtycke,
får åtgärder vidtas enligt nödrätten. Sådana situationer ska dokumenteras
noggrant och motiveras.
Nödrätten (BrB 24 kap. 4 §) innebär att en person kan undgå ansvar om hen
agerar för att förhindra fara för liv, hälsa, egendom eller andra viktiga
intressen. Åtgärden måste vara försvarlig och stå i rimlig proportion till
faran.
Det kan exempelvis vara en person som är på väg ut i en tungt trafikerad
gata eller en person som går ut i tunna kläder och riskerar att frysa ihjäl.
Nödrätten ersätter inte ordinarie arbetssätt och metoder, utan används i
akuta situationer.

5/5
Bilaga
Olika former av samtycke
Uttryckligt samtycke
- samtycket kan vara muntligt eller skriftligt
- det kräver en aktiv handling som att skriva ner samtycket eller att
nicka ja till en viss åtgärd
- exempelvis, den enskilde säger “ja” när du frågar om hen vill ta sin
medicin.

Konkluderat samtycke
- samtycket visas genom handlingar eller gester
- den enskilde visar genom sitt beteende att de samtycker.
- exempelvis, den enskilde ler och börjar klä på sig när du frågar om
de vill gå ut på en promenad.

Presumerat samtycke
- du antar att den enskilde samtycker utan att hen har sagt det direkt.
- det bygger på att den enskilde är medveten om vad som planeras och
inte visar någon motvilja.
- viktigt för den enskilde med demens eller liknande symtom där
förmågan att ge samtycke kan variera.
- exempelvis, den enskilde börjar borsta tänderna när du
ger dem en tandborste och tandkräm, utan att säga något.

I korthet handlar ett konkluderat samtycke om att tolka den enskildes aktiva
handlingar som ett samtycke, medan ett presumtivt samtycke handlar om att
anta vad den enskilde skulle ha samtyckt till i en situation där hen inte kan
uttrycka sitt godkännande.

Hypotetiskt samtycke
- samtycket har inte uttryckligen getts men det antas att den enskilde
skulle ha samtyckt om de hade fått möjlighet
- används endast när det är mycket osannolikt att den enskilde skulle
motsätta sig åtgärden
- exempelvis, den enskilde som alltid har uppskattat att delta i
pysselgrupp får en ny chans att delta. Även om den enskilde inte
uttryckligen sagt ja denna gång, tror vi att hen skulle ha samtyckt om
hen fått möjligheten att bestämma, då hen tidigare haft positiva
erfarenheter av att delta.