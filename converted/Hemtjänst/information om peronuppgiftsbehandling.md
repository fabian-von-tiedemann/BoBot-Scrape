---
title: "information om peronuppgiftsbehandling"
source_file: "Hemtjänst/information%20om%20peronuppgiftsbehandling.pdf"
source_url: "https://botwebb.botkyrka.se/download/18.701f90b6196f11b569d814f9/1749454806620/information%20om%20peronuppgiftsbehandling.pdf"
---

Information om hur vård- och omsorgsförvaltningen i Botkyrka
kommun behandlar dina personuppgifter

När ditt ärende kommer in till vård- och omsorgsförvaltningen kommer
vi att behandla dina personuppgifter. Detta gör vi på ett respektfullt och
rättssäkert sätt. Med behandling av personuppgifter avses till exempel
insamling, registrering och lagring av personuppgifter.
Botkyrka kommun värnar om din integritet och det är viktigt att du
känner dig trygg i din kontakt med kommunen. Reglerna om
personuppgiftsbehandling finns i dataskyddsförordningen (GDPR),
och anger bland annat vilka krav som måste uppfyllas för att en
personuppgiftsbehandling ska vara tillåten.
Vad är en personuppgift, vem ansvarar för uppgifterna och hur
länge finns de kvar?
Personuppgifter är all slags information som direkt eller indirekt
handlar om dig. Det kan vara ditt namn, personnummer, adress,
uppgifter om hälsa och ekonomi eller något annat som kan
sammankopplas med dig.
Vård- och omsorgsnämnden är personuppgiftsansvarig och ansvarar
för behandlingen av dina personuppgifter.
Dina personuppgifter kommer att gallras, det vill säga raderas fem år
efter sista journalanteckningen. Om du däremot är född dag 5, 15 eller
25 eller varit placerad som barn enligt socialtjänstlagen eller lagen om
stöd och service till vissa funktionshindrade, kommer dina
personuppgifter inte att gallras. Detsamma gäller om du är adopterad
eller om faderskaps- eller föräldraskapsutredning har genomförts. Då
kommer dina personuppgifter sparas för forskning enligt arkivlagen.
Personuppgifter när du som patient får vård gallrar vi 10 år efter sista
journalanteckningen.
Dina rättigheter som registrerad och begäran om registerutdrag
Du som registrerad har en rad rättigheter. Du har rätt att få information
om vilka personuppgifter Botkyrka kommun har om dig och hur dessa
samlats in. Denna information får du via ett registerutdrag. Du har rätt
att begära att vård- och omsorgsförvaltningen ska rätta dina uppgifter
om de är felaktiga. Du som har lämnat samtycke till en behandling har
också rätt att ta tillbaka ditt samtycke.
Om du vill få mer information om dina rättigheter kan du kontakta din
handläggare eller den enhet som behandlat dina personuppgifter så
hjälper de till.

2025-04-01
2/2
Vem kan ta del av dina personuppgifter?
Endast behörig personal har åtkomst till dina personuppgifter.
Behörigheten är personstyrd utifrån den befattning personen har.
Dina personuppgifter utgör dock en del av kommunens allmänna
handlingar. Detta betyder att dina personuppgifter kan komma att
lämnas ut till enskilda eller företag. Innan ett sådant utlämnande
genomförs en sekretessprövning enligt offentlighets- och
sekretesslagen.
Kommunen kan också komma att lämna dina personuppgifter till andra
mottagare, till exempel:
•
Andra myndigheter, om vi är skyldiga att göra detta enligt lag.
Exempel på myndigheter är Försäkringskassan,
Polismyndigheten och Skatteverket.
•
Leverantörer, anordnare och utförare som utför kommunala
tjänster.
Dataskyddsombud
Om du har frågor eller undrar över något så kan du kontakta
kommunens dataskyddsombud som nås på följande mejladress:
dataskyddsombud@botkyrka.se. Du kan också ringa på
telefonnummer 08- 530 610 00.
Om du inte är nöjd med kommunens hantering av dina personuppgifter
kan du göra en anmälan till Integritetsskyddsmyndigheten (IMY) som är
tillsynsmyndighet. Du når IMY på www.IMY.se.