---
title: "Palliativ vård Hemtjänst"
source_file: "Hemtjänst/Palliativ%20v%C3%A5rd%20Hemtj%C3%A4nst.pdf"
source_url: "https://botwebb.botkyrka.se/download/18.775d7ec717762ebc5ef1c31/1619080814148/Palliativ%20v%C3%A5rd%20Hemtj%C3%A4nst.pdf"
---

# RUTIN

1 [6]

Dokumentet är beslutat av: Verksamhetschef hemtjänst
Dokumentet beslutades den: 2021-04-20

---

Dokumentet gäller till den:  (max 5 år)
Dokumentet ersätter: Detta är första utgåvan
Dokumentansvarig är: Verksamhetsutvecklare hemtjänst

Vård- och omsorgsförvaltningen
Palliativ omsorg och vård i livets slutskede inom Hemtjänsten

## Inledning

När en brukare i livets slutskede har beviljats hemtjänstinsatser ska
hemtjänstens ha ett nära samarbete med den vårdgivare som ansvarar för beslut
om den palliativa vården. Personal inom hemtjänsten ska kunna utföra palliativ
omsorg och ha kunskap kring symtomlindrande omsorg, välbefinnande och
livskvalitet för brukaren. Brukare som vårdas i livets slutskede ska tas om hand
på ett mänskligt och värdigt sätt och få basal palliativ vård med omvårdnad,
smärt och ångestlindring.

## Roller och ansvar

- Vårdgivare beslutar om palliativ vård samt ansvarar för att hälso- och
sjukvårdspersonal tillsätts för att sköta sjukvården.

- Enhetschef hemtjänst säkerställer att hemtjänstpersonal
medvetandegörs om att palliativ vård är insatt och att de följer rutinen.

- Enhetschef säkerställer att det finns forum där hemtjänstpersonalen vid
behov kan reflektera och diskutera kring vården av och omsorgen om
den döende.

## Område
Denna rutin avgränsar sig till att beröra endast hemtjänstpersonal som arbetar
med omsorgsinsatser och inte med en delegering enligt HSL (Hälso- och
sjukvårdslagen). Rutinen beskriver en del sjukvårdsinsatser men dessa utförs
av HSV- personal och finns endast med för att hemtjänstpersonalen ska få en
större förståelse för sammanhanget.

## Utförande
När inleds vård i livets slutskede?
Patientansvarig läkare (PAL) gör, tillsammans med ett vårdteam bedömningen
att patienten är i livets absoluta slutskede och att det inte finns någon chans till
förbättring av tillståndet. Sjuksköterska ansvarar för att närstående snarast
meddelas såväl som kontakt med biståndshandläggare och hemtjänst. En
ansökan om vak behöver göras till myndighet.

## BOTKYRKA KOMMUN
Vård- och omsorgsförvaltningen

2 [6]

Gemensam planering
Samverkan med hälso- och sjukvården är alltid viktig, men i dessa situationer
är det extra viktigt för att skapa så lite obehag som möjligt för brukaren.
Enhetschef ansvarar för att hemtjänsten deltar i en gemensam planering med
hälso- och sjukvården och närstående.

Omsorgen
Vissa hemtjänstinsatser pågår trots att palliativ vård har satts in. Även om det
finns vårdpersonal på plats är det av yttersta vikt att hemtjänstpersonalen är en
del av sammanhanget och förstår situationen. Det som förut skett på ett sätt
sköts sannolikt annorlunda.

- Så få personer som möjligt ska arbeta hemma hos brukaren.

- Sköt den personliga hygienen hos brukaren: Morgon- och kvällstoalett,
rakning och hårvård. Använd torrschampo om håret behöver tvättas och
personen inte orkar med hårtvätt. Tvätta av oftare om personen är varm
och svettig. Tänk på att vara varsam och inte orsaka smärta.

- Munvård med tandborstning; fukta munnen ofta med munvårdspinnar,
muntorkssuddar och peang (pincett får inte användas) eller
saliversättningsspray. Vichyvatten också bra att fukta med. Smörj
läpparna med cerat om de är torra.

- Hjälp med att äta och dricka; det som vårdtagaren tycker om och klarar
av.

- Observera om magen sköter sig och om det kommer någon urin.

- Se till att personen ligger eller sitter bra och har det slätt och fräscht i
sängen. Byt sängkläder vid behov. Vändningar och lägesförändringar
regelbundet.

- Smörj kroppen, fötter, höfter, bak med mjukgörande kräm. Inspektera
tecken till rodnader och tryck och avlasta för att undvika trycksår.

- Vädra kortare stunder så att det är frisk luft i rummet

## BOTKYRKA KOMMUN
Vård- och omsorgsförvaltningen

3 [6]

- Städa i rummet;  Torka sängbordet, byt blomvatten, vattna blommor,
lägg undan klädhögar och hjälpmedel som inte används, dra upp eller
vinkla persiennerna m.m.

Närstående
- Erbjud stöd till närstående till brukaren. Erbjud te, kaffe, dryck,
smörgåsar. Uppmuntra till beröring, lätt massage, hålla handen.

God vård

För en god vård i livets absoluta slutskede krävs att de fyra stöttepelarna av
denna specifika vård fungerar. Om hemtjänstens personal är den som sitter vak
så är det viktigt att känna till detta och agera där utefter.

1. Symtomkontroll: Smärta, ångest - oro, illamående – kräkningar,
obstipation, trötthet, nedstämdhet, aptitlöshet, muntorrhet.

2. Teamarbete: Att samtliga i teamet har en kontinuerlig rapportering
och dokumentation.

3. Relation/kommunikation: Viktigt att lära känna personen och
närstående. Kunna samtalsmetodik – ta tid, lugn miljö, sitta i ögonhöjd,
kunna beröra, ställa öppna frågor – ”Hur har du det för tillfället?” ”Hur
ser du på situationen framöver?” nicka att du förstår, lyssna aktivt,
sammanfatta. Uppmärksamma andliga/religiösa behov. Tänk även på
specifika önskemål utifrån etnisk bakgrund.

4. Närståendestöd: Hur mår du? Hur många timmar kan du sova? Äter
du som tidigare? Ge information om nu och sedan. Avlasta? Låt dem
vara arga och ledsna eller besvikna. Bekräfta deras insatser. Stöd och
samtal?

## BOTKYRKA KOMMUN
Vård- och omsorgsförvaltningen

4 [6]

Fysiska symtom i livets absoluta slutskede

Att vara döende innebär att kroppens livsfunktioner sakta avstannar.

- Kan inte äta eller dricka, sväljreflexen upphör.

- Sover mest.

- Orkar inte med stöd gå/åka till toaletten. Orkar inte heller sitta uppe.

- Orkar inte prata, ”hummar” istället eller säger ingenting. Svårt att
väcka och få respons på tilltal.

- Behöver hjälp med hygien och förflyttningar i sängen. OBS! Om den
döende har mycket ont i kroppen måste HSV- personal ge
smärtlindrande en halvtimma innan förflyttning.

- Händer och fötter är kalla och ofta blåfärgade (dålig syresättning av
huden). Det kan endast röra sig om dagar i livet. Trots att huden är kall
upplever sig den döende sig varm och överhettad (temperaturcentrum i
förlängda märgen fungerar inte, det mesta av blodet finns i vitala organ
centralt i kroppen). Lägg inte på filtar, personen blir ofta orolig av
detta. Informera närstående varför detta inte görs för att undvika
missförstånd. Temperaturtagning är inte att rekommendera.

- Njurarna upphör med urinproduktionen.

- Oftast kommer det ingen avföring det sista dygnet.

- Hostreflexen upphör och andningen blir rosslig eftersom den döende
inte kan hosta upp. Andningen blir oregelbunden så kallad Cheyne-
Stokes andning, forcerad andning med uppehåll.

- Blodtrycket sjunker och pulsen blir svagare.

- Sugreflexen upphör.

## BOTKYRKA KOMMUN
Vård- och omsorgsförvaltningen

5 [6]

- Alla muskler slappnar av och ansiktsmimiken ser rofylld ut, ibland med
ett leende på läpparna.

- Hörseln är kvar till sista andetaget. Informera närstående om hur väl
den döende hör. Hornhinnereflexen är den sista reflex som lämnar
kroppen.

Frågor om döendet
Svälter och törstar man ihjäl?
Många döende förbereder sig för döden genom ett dvalliknande tillstånd, några
timmar, dagar, veckor innan. De förmår inte äta och de orkar bara dricka lite
eller ingenting alls. Det är naturligt. Vi får aldrig försöka tvinga någon att äta
eller dricka, inte spruta eller hälla i någon vätska som inte vill ha det. Det är
viktigt att informera närstående om detta och lugnt förklara för dem att det är
naturligt, att det brukar vara så för de flesta döende. Lär gärna närstående hur
de kan lindra den döendes besvär genom att göra munvård, fukta läppar och
eventuellt ge lite dryck med sugrör.

Varför är andningen rosslig?
Rosslingar hos en medvetslös eller medvetandesänkt upplevs ofta som mycket
plågsamma för närstående. Viktigt att informera närstående om att rosslingarna
är en del av döendeprocessen, att den döende inte orkar andas som tidigare och
inte orkar hosta upp slem. Upplys också om att det inte är några stora mängder
slem även om det låter så och att det inte är risk för att kvävas.

Varför är andningen så oregelbunden?
Det är viktigt att förklara för närstående att det också är en naturlig del av
döendeprocessen och att det inte går att behandla på något sätt. Alla kroppens
funktioner avtar hos den döende människan, andningsuppehåll är ett tecken på
att döden närmar sig. Berätta att de flesta döende andas oregelbundet och så
småningom får allt längre andningsuppehåll ju närmare döden de är.

Efter dödsfallet
När döden väl har inträffat är det inte bråttom. De anhöriga kan gott sitta en
stund tillsammans med den döde och eventuellt med en personal om man inte
önskar vara ensam.

## BOTKYRKA KOMMUN
Vård- och omsorgsförvaltningen

6 [6]

Omhändertagande av den döda kroppen:
Vid palliativ vård där regionen är ansvarig finns redan sjukvårdspersonal på
plats. Det är deras ansvar att ombesörja transport av kropp och kontakt med
anhöriga.