---
title: "Brukarens privata medel"
source_file: "Gruppbostad/Brukarens%20privata%20medel.docx"
source_url: "https://botwebb.botkyrka.se/download/18.9c2e6951808eb6ee2d1bf3/1651920202462/Brukarens%20privata%20medel.docx"
---

Hantering av brukares privata medel inom äldreomsorgen och inom omsorgen om personer med funktionsnedsättning

Inom äldreomsorgen och inom omsorgen för personer med funktionsnedsättning förekommer det att kommunens medledare får i uppdrag att sköta brukarens privata medel.

Nya anvisningar och nya blanketter har därför tagits fram som ersätter tidigare anvisningar från 2012.

Syfte med anvisningen

Anvisningen ska skapa trygghet både för brukaren och för den personal som praktiskt ska hjälpa brukaren. Anvisningen ska finnas tillgänglig på varje arbetsställe. Det är enhetschefens ansvar att anvisningen är känd och följs. Anvisningen slår också fast vilka redovisningsrutiner av privata medel som gäller i kommunen.

Grundprincip

Huvudregeln är att brukaren själv bär ansvar för sin ekonomi. När detta inte är möjligt kan det finnas behov av att personalen hjälper till. De pengar som hanteras ska i möjligaste mån begränsas och så få personer som möjligt ska ha tillgång till brukarens privata medel.

Principen är att ”den kommunala inblandningen” i brukarens ekonomi ska vara så liten som möjligt men ändå så omfattande att brukaren får sina behov tillgodosedda. Löpande fasta utgifter som till exempel hyra ska hanteras av brukaren eller en företrädare. Återkommande regelbundna köp bör skötas via autogiro eller faktura.

Överenskommelse

Om personal inom förvaltningen ska förvalta brukarens privata medel ska chefen träffa en skriftlig överenskommelse med brukaren eller företrädaren, se bilaga 1.

Av överenskommelsen ska framgå:

Parter

Redovisningsperiod

Undantag från anvisningen

Kassaansvarig

Chefen utser någon bland personalen till exempel kontaktmannen/stödpersonen som är kassaansvarig och ansvarig för avstämning och redovisning av brukarens privata medel, i enlighet med det som beskrivs i punkt 8. Delegation av uppdraget till kassaansvarig görs på bilaga 2.

Kontanta medel eller kort

Kontanta medel:

Brukarens privata medel kan vara i kontanter som förvaras på enheten. Brukarens kontanta medel ska förvaras på ett säkert sätt och vara åtskilt från andra brukares privata medel.

Betalkort:

Som betalmedel kan i stället för kontanter lämnas ett betalkort och en kod.

Detta förutsätter enligt huvudprincipen:

Att det i överenskommelsen med brukaren eller företrädare anges att betalkort kan användas

Att det görs insättningar på kortet av brukaren eller företrädare

Att det inte finns någon kredit kopplat till kortet

Att betalkortet är kopplat till ett separat konto

Att betalkortet endast används vid inköp

Att betalkortet är låst för internetköp

Att brukaren eller företrädare kontrollerar kontoutdrag för kortet

Att kontoutdrag för avstämning lämnas till kassaansvarig i enlighet med rutinen för avstämning i punkt 7.

Kontantuttag

Huvudprincipen är att det inte är tillåtet för personal att göra kontantuttag med vare sig betalkort, bankomatkort eller via bank.

Redovisning

Alla inkomster och utgifter redovisas på en särskild redovisningslista per brukare, se Bilaga 3. Redovisningslistan och tillhörande kvitton förvaras ordnat, på ett sådant sätt att det går att särskilja olika brukares privata medel från varandra.

Vid inlämning av kontanta medel från brukaren eller företrädare ska beloppet och det nya saldot antecknas på redovisningslistan. Detta ska signeras av personal i brukaren eller företrädares närvaro.

Avstämningsrutin

Kassaansvarig ska stämma av redovisningslistan minst en gång per månad. Vid avstämningen ska saldokolumnen på listan stämmas av med vad som finns i kontanta medel i kassan. Den avstämning som kassaansvarig gör ska kontrolleras och signeras av annan i personalen.

Avseende betalkort så ska kassaansvarig stämma av kvitton gentemot kontoutdrag som tillhandahålls av brukaren eller dess företrädare. Den avstämning ska göras minst en gång per månad och den avstämning som kassaansvarig gör ska kontrolleras och signeras av annan i personalen.

Om differens upptäcks mellan redovisningen och saldot ska kassaansvarig meddela ansvarig chef. Ansvarig chef ska handla i enlighet med rutinen som beskrivs i punkt 10.

Chefen är ansvarig för att regelbundet utföra stickprov, där det kontrolleras att kvitton finns och att redovisningen stämmer gentemot saldot. Om differens upptäcks mellan redovisning och saldot ska ytterligare kontroller utföras för att säkerställa att andra redovisningar på enheten stämmer. De upptäckta differenserna hanteras i enlighet med rutinen i punkt 10.

Redovisning till brukare eller företrädare

Chefen/Kassaansvarig redovisar räkenskaperna till brukaren eller företrädare i enlighet med överenskommelsen. Brukaren eller företrädare har alltid rätt att när som helst ta del av räkenskaperna och få upplysning om ekonomin. Godkännande av redovisningen görs på särskild blankett, se bilaga 4. Efter redovisning lämnas alla kvitton till brukare/god man.

Handling vid differens i avstämningen

Vid differens mellan redovisning och saldo, ska detta i första hand hanteras av ansvarig chef. Ifall differensen fortfarande kvarstår ska ansvarig chef anmäla differensen som en stöld till polisen och meddela överordnad chef. Brukaren ersätts för förlusten av enheten.

Förvaltning av privata medel ingår i kommunens redovisning

Förvaltning av privata medel ska tas med i kommunens årsredovisning som en ansvarsförbindelse. Det innebär att vid varje årsbokslut ska enhetschefen till Vård- och omsorgsförvaltningen redovisa antalet uppdrag samt kassabehållning i en klumpsumma per enhet, se bilaga 5

Redovisningen betraktas som en del av kommunens redovisning och ska därför sparas på enheten i 10 år i enlighet med god redovisningssed.

Direkthantering av brukarens privata medel

Inom vissa av förvaltningens verksamheter hanteras brukarens privata medel under en kortare tidsperiod, och för ett specifikt ändamål. Detta är oftast förekommande inom hemtjänst och boendestöd men kan även förekomma inom andra verksamheter. Skillnaden är att dessa medel inte förvaltas utav personal utan enbart hanteras vid inköpet.

Redovisning sker i samband med inköpet. Kvitton, kort och eventuella växelpengar stäms av med- och återlämnas till brukaren.

Det är möjligt att använda både kontanter eller kort i detta sammanhang, förutsatt att användandet av kort uppfyller de krav som finns under punkt 5.

Redovisning görs på särskild blankett, se bilaga 6 som förvaras hemma hos brukaren.

Blanketter

Bilaga 1 Överenskommelse privata medel

Bilaga 2 Kassansvarig

Bilaga 3 Rutin för användning av redovisningslista samt redovisninglista

Bilaga 4 Godkännande av redovisning

Bilaga 5 Enhetens redovisning av privata medel i samband med bokslut

Bilaga 6 Redovisningslista för direkt hantering av brukarens medel