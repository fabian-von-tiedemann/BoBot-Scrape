---
title: "Instuderingsmaterial inför delegering BAS"
source_file: "Gruppbostad/Instuderingsmaterial%20inf%C3%B6r%20delegering%20BAS.pdf"
source_url: "https://botwebb.botkyrka.se/download/18.193b34fe191dfb396ef21078/1726560047338/Instuderingsmaterial%20inf%C3%B6r%20delegering%20BAS.pdf"
---

1

Instuderingsmaterial
Delegering
# BAS
Delegering BAS
Delegeringsgrunder .................................................................................................................................2
Formell och reell kompetens ................................................................................................................2
Allmän och specifik omvårdnad ...........................................................................................................3
Patientsäkerhet ....................................................................................................................................3
Journalföring .........................................................................................................................................3
Egenvård ...............................................................................................................................................3

Medicindelegering ...................................................................................................................................4
Äldre och läkemedel .............................................................................................................................4
Förvaring av läkemedel ........................................................................................................................7
Blodförtunnande läkemedel .................................................................................................................7
Läkemedelsplåster ................................................................................................................................7

2

Delegeringsgrunder

Delegering
Enligt Socialstyrelsens föreskrifter och allmänna råd SOSFS 1997:14., får en
legitimerad sjuksköterska inom kommunal hälso- och sjukvård genom delegering
överlåta en annan personal vissa hälso- och sjukvårdsåtgärder. En förutsättning för
delegering är att en god och säker vård kan garanteras.

Delegering innebär att hälso- och sjukvårdspersonal med formell och reell
kompetens överlåter medicinska arbetsuppgift till en person som saknar formell men
har reell kompetens.

Arbetsuppgifter som delegeras skall vara klart definierade. Delegeringen ska föregås
av undervisning och kunskapskontroll. Delegeringar ska vara skriftliga, personliga,
tidsbestämda och omprövas regelbundet. Den som känner sig osäker inför uppgiften
ska säga till om detta innan ett delegeringsbeslut tas.

Delegering sker när det utifrån ett helhetsperspektiv är en bra lösning för patienten.
Läkemedelshantering är ett kvalificerat arbete som kräver goda kunskaper och ett gott
omdöme för patientsäkerheten. Patienten skall känna sig trygg och vara säker på att
bli omhändertagen av kompetent personal som har de kunskaper som behövs.

Av lagen om yrkesverksamhet på hälso- och sjukvårdens område (LYHS 1998:531)
framgår att personal inom socialtjänsten anses som hälso- och sjukvårdspersonal när
den biträder legitimerad yrkesutövare.
Ett delegeringsbeslut kan när som helst återkallas.

Delegeringen skall följa aktuella riktlinjer och rutiner som gäller i kommunen.

Förnyelse av delegering.
Vid en förnyelse av delegering går sjuksköterskan igenom om det varit några problem
med delegeringar. Vid behov ges mer handledning och information för att personal ska
känna sig trygg med medicingivning även i fortsättningen.  Vid förnyelse går man åter
igenom kunskapstestet.
Formell och reell kompetens
Personal med formell och reell kompetens är en förutsättning för att vård ska kunna
ges i enlighet med vetenskap och beprövad erfarenhet. Endast den som är formellt
och reellt kompetent kan delegera (tex sjuksköterska). En sjuksköterska kan vara
arbetsledare, vilket innebär att hen ska leda, fördela och kontrollera arbetet. Då
måste hen ta hänsyn till vårdpersonalens kompetens och förmåga. Sjuksköterskans
primära ansvar är den specifika omvårdnaden.

Formell kompetens innebär att man genomgått en högskoleutbildning (t.ex.
sjuksköterskeutbildning) och personen anses ha de kunskaper och färdigheter som
utbildningen avser.

3

Reell kompetens innebär att man genom erfarenhet och praktisk yrkesutövning lärt
sig viss eller vissa arbetsuppgifter utan formell utbildning. Den som skaffat sig reell
kompetens för en viss uppgift får utföra uppgiften först efter delegering.

Allmän och specifik omvårdnad
Allmän omvårdnad är oberoende av sjukdom och medicinsk behandling.
Omvårdnaden utgår från patientens egna resurser och möjligheter att ha omsorg om
sig själv. Syftet är att stärka och bevara hälsa, förebygga sjukdom och ohälsa utifrån
patientens individuella behov. I omvårdnaden ingår också att minska lidande och ge
möjlighet till värdig död. Omvårdnaden skall baseras på patientens själv-
bestämmande och integritet. Patienten skall så långt det är möjligt, vara med och
utforma sin omvårdnad. Flera yrkeskategorier har utbildning i allmän omvårdnad och
utförs av all personal inom vården.

Specifik omvårdnad är relaterad till vård och omvårdnad som kräver specifika
kunskaper om människans aktuella sjukdoms- och hälsotillstånd. En sjuksköterska
har utbildning som specialist i specifik omvårdnad.
Omsorgspersonal kan delegeras enligt gällande lagstiftning, riktlinjer och rutiner
uppgifter som kräver kunskaper om specifik omvårdnad.

Patientsäkerhet
Regelverket och kontrollerna kring hanteringen av läkemedel finns till för att
garantera största möjliga säkerhet för patienten.

Journalföring
Legitimerad personal dokumenterar i patientjournalen enligt gällande lagstiftning.
Omsorgspersonalen har skyldighet att rapportera och uppmärksamma
sjuksköterskan om sina observationer gällande patientens hälsotillstånd. Alla
signeringslistor ingår i patientjournal och skall arkiveras.
Omsorgspersonalen dokumenterar enligt Sol-lagen.
Egenvård
Med egenvård menas när behandlande läkare har bedömt att patienten själv eller
med hjälp av någon annan kan utföra en hälso- och sjukvårdsåtgärd. Det är då
patienten själv kan utföra enkel behandling, såsom att till exempel nyttja receptfria
läkemedel, lägga om sår, sköta PARI eller stomi.

Vad som är egenvård kan vara svårbedömt. Detta kan inte anges generellt utan är
beroende av omständigheterna i varje enskilt fall. Vid ordination av läkemedel
bedömer även ordinatören om patienten behöver hjälp med läkemedelshanteringen
och i förekommande fall journalförs behovens omfattning. Egenvårdsföreskriften
ställer krav på att hälso- och sjukvården:
-
gör individuella bedömningar
-
analyserar riskerna
-
samråder och planerar med de som berörs

4

-
gör nya bedömningar om förutsättningarna ändras
-
fastställer rutiner för samarbetet med andra aktörer.
Medicindelegering
Läkemedel – vad är det?
Läkemedel är ämnen som används för att påvisa, förebygga, lindra eller bota
sjukdom eller sjukdomssymtom.
Alla läkemedel måste vara godkända av det svenska eller europeiska
läkemedelsverket för att få säljas.
Äldre och läkemedel
Läkemedel är den viktigaste och vanligaste behandlingsformen för äldre. Med åldern
sker förändringar i kroppen som kan öka känsligheten för läkemedel. Många äldre
har flera sjukdomar och besvär som de tar många olika läkemedel för. Allt detta ökar
risken för biverkningar och läkemedelsproblem. Ofta behöver man försiktigt prova sig
fram till rätt dos och rätt läkemedel. Exempel på biverkningar kan vara: muntorrhet,
illamående, kräkningar, magtarmbesvär, trötthet, sömnstörningar, förvirring, ökad
fallrisk, blodtrycksfall.
Personal som står brukaren närmast, upptäcker tidigt små förändringar hos brukaren.
Det är av yttersta vikt att rapportera även de små förändringarna till sjuksköterska.
Det är mycket viktigt att personal berättar om brukaren har läkemedel eller receptfria
mediciner som brukaren/anhöriga har köpt själv, det gäller även naturläkemedel.
Det finns olika sätt att ta läkemedel:
1. Genom munnen
2. Genom näsa, ögon och öron
3. Genom inhalation
4. Genom huden
5. Läkemedel för utvärtes bruk
6. Genom ändtarmen
7. Ges i slidan

1. Läkemedel som tas genom munnen
Tabletter. Tabletter är den vanligaste läkemedelsformen, att ta tabletter genom
munnen kallas också för att ta läkemedel ”per os”.
Tabletter tas alltid tillsammans med minst ett halvt glas vatten eller annan vätska.
Man bör erbjuda lite dricka innan tabletten skall sväljas så att den glider ner lättare.
Brukaren bör stå eller sitta upp när läkemedel intas. Om brukaren har svårt att svälja
tabletten hel, ta kontakt med sjuksköterska.
Brustabletter. Brustabletter ska lösas i ett halvt glas vatten innan de tas.

5

Depottabletter. Depottabletter är långtidsverkande tabletter och är gjorda för att
sväljas hela och avsöndra läkemedel under en lång tid. De får oftast inte tuggas eller
krossas, annars riskerar man att få för lång eller kort effekt.
Enterotabletter. Enterotabletter har ett täckande hölje som skyddar mot den sura
magsaften i magsäcken. Enterotabletter ska sväljas hela.
Sugtabletter. Sugtabletter kan också kallas för munsönderfallande tabletter och ska
smälta i munnen och ska inte tas med vatten.
Tuggtabletter. Tuggtabletter skall tuggas sönder och sväljas ner.
Kapslar. Kapslar innehåller läkemedel i fast eller flytande form. Kapslar ska sväljas
hela med minst ett halvt glas vatten eller annan vätska. Fukta mun och svalg med lite
vätska innan kapseln sväljes. Det finns annars en risk att kapseln kan fastna på
vägen ner genom strupen.
Mixturer och orala lösningar. Skriv datum när flaskan öppnas. Läs på flaskan om
den ska stå i kylskåp och om den ska omskakas innan administrering. För rätt
dosering är det viktigt att använda doseringsmått.
Droppar. Orala droppar är en oral vätska som intas i droppform. Det är viktigt att
använda den droppanordning som finns med i förpackningen, annars finns det risk
för att man får i sig för mycket eller för lite läkemedel. Orala droppar kan oftast
blandas med lite vätska. Skriv alltid datum när flaskan öppnas och kontrollera så att
den inte blivit utgången.
Pulver och granulat. Dospulver och dosgranulat är små korn som ska lösas i vatten.
De kommer färdigpackade i små påsar, oftast är en påse en dosering.
Erbjud minst ytterligare ett glas vatten utöver det glas vatten i vilket du har löst upp
pulvret eller granulatet. Erbjud också minst ett glas vatten efter att brukaren ätit
granulat som du strött över till exempel filmjölk.
2. Läkemedel som tas genom näsa, ögon och öron
Nässpray. Ges som droppar, spray eller pulver i näsborrarna, antingen för att ge
effekt där eller för att påverka kroppen.
Ögondroppar och ögonsalva. En öppnad ögondroppsflaska har olika lång
hållbarhetstid. Skriv alltid datum när flaskan öppnas och kontrollera så att den inte
blivit utgången. Ögondroppar finns också i engångsförpackningar.
Om man ska ge droppar av olika sorter så vänta 5 minuter mellan de olika sorterna.
Om man ska ge både droppar och salva ska dropparna ges först. Det är lättast att ge
ögondroppar och ögonsalva när patienten ligger ner, alternativt sitter med huvudet
bakåtlutat. Be patienten titta uppåt och dra ner det undre ögonlocket.
Dropparna/salvan ska ges innanför nedre fransraden.
Örondroppar, öronsalva och öronspray. Skriv alltid datum på förpackningen när
den öppnas. En öppnad örondroppsförpackning bör inte användas under längre tid
än en månad.

6

3. Läkemedel som ska inhaleras
Inhalation innebär att läkemedlet ska inandas. Finns många olika sorter och
varianter, vissa ges med ett hjälpmedel och andra tas direkt ur förpackningen.
4. Läkemedel som ges genom huden
Depotplåster. Depotplåster är plåster som innehåller ett eller flera verksamma
ämnen. När ett depotplåster har fästs på huden, avger det sitt innehåll i jämn takt
över tid.  Läkemedlet tränger igenom huden och tas upp av blodet.
Gel. Gel är medel som har gelékonsistens och som masseras in på ett hudområde.
5. Läkemedel för utvärtes bruk
Kutan lösning. Kutan lösning är flytande läkemedel som används på huden.
Puder. Puder är pulver som strös på hud, slemhinnor eller sår.
Salvor, krämer och pastor. Pastor är relativt fasta, salvor är huvudsakligen feta och
krämer är lösa (innehåller alltid vatten) och ofta lätta att tvätta av. Det finns också fet
kräm. Det är en kräm med mycket fett och lite vatten.
Normalt ska en salva eller kräm strykas på tunt.
Övriga. Det finns flera andra sätt att ge läkemedel utvärtes till exempel
salvkompresser, schampo och medicinskt nagellack.
6. Läkemedel som ges i ändtarmen
Rektalvätska. Rektalvätska (kallades tidigare klysma och lavemangvätska) är vätska
i en behållare med pip som töms i ändtarmen. Låt patienten ligga på sidan med
benen lätt böjda, för in pipen i ändtarmen, tryck ihop plastbehållaren så den verkligen
blir tom, dra ut pipen med plastbehållaren fortfarande ihoptryckt. Låt patienten ligga
kvar i några minuter så att vätskan inte rinner ut.
Rektalsalva. En rektalsalva används utanför eller innanför ändtarmsöppningen.
Suppositorier. Suppositorier kan också kallas för stolpiller eller suppar, är avsedda
att införas i ändtarmen. Ta bort höljet runt suppositoriet, fukta eventuellt hastigt i
ljummet vatten och för in med den raka änden först. Spetsen ska in sist så att
ringmuskeln sluter tätt.
7. Läkemedel som ges i slidan
Vaginalkräm och gel. Vaginalkräm och vaginalgel förs in i slidan med särskild
införare (applikator) som medföljer förpackningen. Där finns också anvisningar om
hur den ska användas.
Eftersom det finns risk för att medlet kan rinna ur slidan, bör du använda binda för att
skydda kläderna.
Vagitorier. Vagitorier (slidpiller) är avsedda att föras in i slidan. Där löses de upp
eller smälter och avger det verksamma ämnet. Förpackningar med vagitorier

7

innehåller ofta en särskild införare (applikator), som används enligt tillverkarens
anvisning.
Förvaring av läkemedel
Läkemedel ska förvaras så att det inte finns risk för att obehöriga kan komma åt dem.
Brukarens mediciner förvaras i ett låst skåp i brukarens lägenhet. Där finns dosetter,
dosdispenserade läkemedel, inhalationer, ögondroppar, aktuella vid behovs-
läkemedel m.m. som patienten är ordinerad. Personal som delegerats uppgiften har
tillgång till detta skåp.
Övriga mediciner finns på den låsta sjuksköterskeexpeditionen i
originalförpackningar.
Överlämna läkemedel till brukare
Kontrollera att:
❖ Rätt brukare (namn och personnummer)
❖ Rätt tid och datum
❖ Rätt administreringssätt
❖ Rätt antal tabletter. Kontrollera mot ordinationshandlingen/läkemedelslistan!
❖ Kontrollera att patienten har tagit läkemedlet
❖ Signera i signeringslista.
Blodförtunnande läkemedel
Det finns flera olika läkemedel som är till för att förhindra att blodproppar bildas i
blodkärlen: Waran, Trombyl, Xarelto, Eliquis och Fragmin (ges som injektion).
Läkemedlena gör att brukaren är blöder lättare och mer, och har en ökad risk för
blödningar vid fallolyckor.
Läkaren anpassar dosen efter den person som ska ta läkemedlet. När rätt dos är
inställd, ska man ta medicinen regelbundet, på samma sätt och på samma tid varje
dag. Det är mycket viktigt att doseringen är korrekt, dels för att undvika proppar och s
för att effekten av läkemedlet inte ska bli för kraftig. Blir effekten för kraftig finns det
risk för blödningar.
OBS! Det är viktigt att informera sjuksköterskan om brukaren inte äter eller om man
har glömt att ge en dos.
Läkemedelsplåster
Läkemedelsplåster mot demens (Exelon=Rigmin)
- används för att minska symtomen på demenssjukdomen och kallas för
bromsmedicin.
- Kontrollera ordinationshandlingen och signeringslistan

8

Var ska läkemedelplåster fästas?
•
Huden skall vara ren, torr och hårfri: fri från puder, olja, fuktighetskräm eller
lotion, fri från rispor, utslag eller irritation.
- Ta bort det gamla plåstret!

- Använd endast ett plåster i taget och byt ut plåstret mot ett nytt efter 24
timmar.

- Försök gärna hitta olika platser att fästa plåstren på, platser som känns
bekväma och där kläderna inte skaver mot plåstret. Lämpliga ställen är t.ex
överarm, övre delen av bröstkorgen, övre och nedre delen av ryggen. Undvik
platser med ben precis under huden.
Om plåstret faller av:
Om ett plåster faller av, sätt på ett nytt för resten av dagen, byt sedan till nytt igen vid
den vanliga tiden nästa dag.
Om du har glömt plåstret:
Sätt på ett nytt omedelbart. Sätt på nästa plåster i vanlig tid nästa dag. Sätt inte på
två plåster för att kompensera för ett glömt plåster.
Läs bipacksedeln i läkemedelsförpackningen för ytterligare information!
Glöm inte att signera!

Var inte rädd att fråga sjuksköterskan om du
undrar något!
Lycka till!