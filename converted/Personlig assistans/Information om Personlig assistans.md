---
title: "Information om Personlig assistans"
source_file: "Personlig assistans/Information%20om%20Personlig%20assistans.pdf"
source_url: "https://botwebb.botkyrka.se/download/18.555309d196f12a6c248a2eb/1749562068230/Information%20om%20Personlig%20assistans.pdf"
---

| Botkyrka kommun, 147 41 TUMBA | Hans Stahles väg 13 | 08-530 610 00 | www.botkyrka.se | Org.nr 212000-2882 | Bankgiro 624-1061 |
|---|---|---|---|---|---|
Dokumentet är beslutat och uppdaterat av: Verksamhetschef övrig of 2025-03-28, gäller tillsvidare.
Information om Personlig assistans
Denna information riktar sig till dig som har beslut om
personlig assistans och har valt Botkyrka kommun som
utförare av assistansen.
Du har antingen ett beslut om personlig assistans (9§2
LSS) från Botkyrka kommun eller ett beslut om
assistansersättning (51 kap. Socialförsäkringsbalken) från
Försäkringskassan. Informationen klargör vad som ingår
när Botkyrka kommun utför personlig assistans och vad du
kan förvänta dig av oss. Informationen tydliggör vårt ansvar
som assistansanordnare och ditt ansvar som
assistansberättigad.

Botkyrka kommun som utförare av assistans
Botkyrka kommer att utföra assistansen enligt utredning och beslut från
kommunen eller Försäkringskassan. Assistansen utförs inom Sverige.
Undantag kan förekomma i särskilda fall, vid semesterresa utomlands om
detta överenskommits i förväg.
Att du valt Botkyrka kommun som utförare av din assistans innebär att
kommunen är arbetsgivare för dina assistenter. Du kan lämna önskemål om
personal i samband med att Botkyrka kommun rekryterar personliga
assistenter till dig. Du planerar själv eller tillsammans med din företrädare
assistansens utformning tillsammans med Botkyrka kommun. Vi upprättar
tillsammans en genomförandeplan och ett schema för dina personliga
assistenter.
Du medger att nödvändiga hjälpmedel används för att assistansen ska kunna
genomföras på ett tryggt och säkert sätt både för dig och de personliga
assistenterna. Du åtar dig också att tillsammans med kommunen verka för
en god arbetsmiljö.
Beslut om assistansersättning
För dig som har beslut om assistansersättning från Försäkringskassan
innebär det också när du valt Botkyrka kommun som utförare av assistansen
att du:
- ger Försäkringskassan i uppdrag att betala ut assistansersättningen
till kommunen,
- lämnar Försäkringskassans utredning och beslut om
assistansersättning till enhetschefen för personlig assistans.

2/6
Botkyrka kommun som arbetsgivare
När du valt Botkyrka kommun som utförare av din assistans blir Botkyrka
kommun arbetsgivare för dina personliga assistenter. Det innebär att det är
Botkyrka kommun som hanterar:
- rekrytering av assistenter
- anställning av assistenter
- arbetsledning
- schemaläggning
- lönesättning
- arbetsmiljö
- semester
- arbetsplatsmöten
- ledigheter
- kompetensutveckling
- uppsägning

När Botkyrka kommun anställer personal gäller lagar för offentligt anställda
såsom Arbetsmiljölagen, Arbetstidslagen, Semesterlagen, Offentlighets- och
sekretesslagen samt Diskrimineringslagen.
Tystnadsplikt
Anställda i Botkyrka kommun har tystnadsplikt om personliga förhållanden
som rör dig enligt Offentlighets- och sekretesslagen. Offentlighets- och
sekretesslagen omfattar både muntliga och skriftliga uppgifter.
Tystnadsplikten gäller även efter att personen avslutat sin anställning som
personlig assistent.
Rekrytering av personliga assistenter
När du har fått ett beslut om personlig assistans eller assistansersättning, och
valt Botkyrka kommun som assistansanordnare, påbörjas rekryteringen av
dina assistenter. Du har inflytande över rekryteringen i samråd med
enhetschef. Informera enhetschefen om du har särskilda önskemål, till
exempel fritidsintressen där assistenter behöver delta, risk för allergier eller
önskemål om att en specifik person ska anställas som personlig assistent till
dig. Ytterst är det Botkyrka kommun/enhetschef för personlig assistans som
avgör vem/vilka som anställs och anställningsformen.
Frånvaro
Om din assistent är sjuk eller frånvarande av annan orsak ersätts assistenten
med annan assistent. Om du tackar nej till det första erbjudandet kommer vi
att erbjuda annan vikarie om det är möjligt. Är vikarieanskaffning inte
möjlig för att du tackar nej till samtliga vikarier som erbjuds, så tackar du
också nej till personlig assistans under de avböjda tillfällena.

3/6
Byte av assistent
Om du anser att en personlig assistent brustit i sitt uppdrag ska du kontakta
enhetschefen för att i första hand få stöd i att reda ut händelsen. Om du vill
byta assistent ska du lämna sakliga argument, gärna skriftligt med konkreta
händelser av vad bristerna består i. Enhetschefen utreder händelsen och
beslutar därefter om lämplig åtgärd.
Förändrat behov
Det är ditt eller din företrädares ansvar att meddela kommunens LSS-
handläggare om det uppstår förändringar i din livssituation som påverkar
rätten till och behovet av personlig assistans. Det gäller både om du får ett
större eller mindre behov av assistans. Har du ett beslut om
assistansersättning ska även Försäkringskassan meddelas. Förändringen ska
meddelas omgående.
Att lämna oriktiga uppgifter eller att inte anmäla ändrade förhållanden kan
medföra böter eller fängelse enligt bidragsbrottlagen. Är behovet tillfälligt
större kan du eller din företrädare ansöka om tillfällig utökad assistans hos
kommunen. Kontakta då ansvarig LSS-handläggare.
Handlar det om ett varaktigt behov av utökad assistans vänder du eller din
företrädare er till Försäkringskassan om du har ett beslut om
assistansersättning och till kommunen om det är ett beslut om personlig
assistans.
Arbetsmiljö, ditt hem – assistenternas arbetsplats
För att din assistans ska vara av god kvalité är det viktigt att dina assistenter
har en bra arbetsmiljö. Om hjälpmedel behövs för att olika delar av
assistansen ska kunna utföras på ett tryggt och säkert sätt för både dig och
dina assistenter så installeras dessa i samråd med ansvarig legitimerad
förskrivare.
Inför att din personliga assistans ska starta upp genomför enhetschefen en
riskbedömning tillsammans med dig, eller dig tillsammans med din
företrädare. Riskbedömningen omfattar både fysisk och psykosocial
arbetsmiljö på den plats där assistansen vanligtvis utförs. Riskbedömning
omfattar även miljöer/situationer där du tillfälligtvis vistas, exempelvis
simhallen eller ridhuset. Uppföljning av riskbedömningen sker en gång per
år eller vid förändringar. Finns det risker i arbetsmiljön upprättas vid behov
en handlingsplan.
De personliga assistenterna har rätt till måltidsuppehåll under sitt arbetspass.
Det innebär att assistenten ska få tillfälle att äta sin medtagna måltid under
arbetspasset.
Om du beviljats stöd med praktiska göromål i hemmet ska din assistent ge
dig det stöd du behöver för att du ska kunna sköta ditt hushåll. Arbetet ska
ske tillsammans och du tar ansvar för att göra det du kan.

4/6
Genomförandeplan och dokumentation
Vi planerar tillsammans med dig hur ditt stöd ska genomföras praktiskt och
dokumenterar det i en genomförandeplan. Genomförandeplanen ska
upprättas så snart som möjligt i samband med att din assistans inleds. Dina
assistenter kommer att dokumentera om hur assistansen utförs så att
genomförandeplanen kan följas upp vid behov eller minst en gång per år.
Du har rätt att läsa det som skrivs om dig. Kontakta enhetschefen om du vill
du ta del av dokumentationen om dig.
Hälso- och sjukvård – egenvård
Det ingår inte i insatsen att de personliga assistenterna ska utföra hälso- och
sjukvårdsinsatser. De personliga assistenterna kan hjälpa till med det som en
legitimerad hälso- och sjukvårdspersonal bedömt att du kan göra själv eller
med hjälp av någon annan, så kallad egenvård. Det kan exempelvis vara att
ta ordinerat läkemedel eller utföra övningar rekommenderade av
fysioterapeut. För att personliga assistenter ska kunna ge stöd med egenvård
krävs en egenvårdsbedömning av legitimerad hälso- och sjukvårdspersonal.
Bedömningen ska tydligt ange vilken insats det gäller, hur den ska utföras
och hur den ska följas upp.
Transport
Att köra bil ingår inte i de personliga assistenternas arbetsuppgifter.
Botkyrka kommun tillhandahåller inte heller fordon för transport vid
personlig assistans. Assistenterna kan däremot följa med dig när du åker
med allmänna kommunikationer, färdtjänst eller sjuktransport förutsatt att
det ingår i ditt beslut om personlig assistans.
Husdjur
Har du husdjur ansvarar du själv eller med hjälp av till exempel närstående
för skötseln av dina djur. Det är viktigt att husdjuren inte visar aggressivitet
mot personalen. Vid exempelvis sjukhusvistelse ansvarar du själv att någon
närstående/vän tar om ditt husdjur. Om det finns anledning att misstänka att
djuren far illa kan en anmälan behöva göras till polisen eller länsstyrelsen,
en så kallad anmälan enligt lex Maja. Vi försöker först lösa problemet
tillsammans med dig eller din företrädare.
Omkostnader för assistenten
Du betalar dina egna kostnader i samband med aktiviteter till exempel
inträdesavgifter och måltider. Botkyrka kommun betalar assistentens
omkostnader.
Registrering av assistanstid och schema
Dina assistenters arbetstid registreras i vårt verksamhetssystem. Det
säkerställer att du får den assistans du är beviljad.
Har du assistansersättning från Försäkringskassan behöver du eller din
företrädare även signera räkningen som ska skickas till Försäkringskassan
varje månad. Om det uppstår behov av att ändra i dina assistenters

5/6
grundschema behöver du eller din företrädare meddela enhetschefen det
minst en månad i förväg.
Semesterresor och andra resor
Om du önskar resa tillsammans med dina assistenter behöver du eller din
företrädare kontakta ansvarig enhetschef så tidigt som möjligt för att
undersöka om det är möjligt att genomföra önskad resa. Du bör kontakta oss
senast en månad innan när det gäller en resa inom Sverige och tre månader i
förväg om det gäller en resa utomlands. En förutsättning för att genomföra
en resa med personlig assistans är att den ryms inom beslutet.
Sjukhusvistelse
Vanligtvis har du inte med dig dina personliga assistenter under tiden du är
inlagd på sjukhus utan det är personalen på sjukhusavdelningen som sköter
din omvårdnad. Om du har rätt till personlig assistans under sjukhusvistelse
ska det framgå av ditt beslut från kommunen eller Försäkringskassan.

Ersättning för skada
Du förväntas ha en aktuell hemförsäkring. Botkyrka kommun ansvarar för
skador som orsakats inom ramen för assistenternas arbetsuppgifter i din
egendom i den omfattning som följer av allmänna skadeståndsrättsliga
regler. Om din assistent råkar ha sönder något hemma hos dig ersätts du i
första hand med en likvärdig vara. Ålder och skick på varan tas i beaktande.
Inträffar skada ska anmälan göras till enhetschefen snarast möjligt efter att
skadan inträffat.
Skyldighet att rapportera enligt Lex Sarah
All personal inom vård- och omsorgsförvaltningen, även personliga
assistenter, har skyldighet att rapportera till sin chef om det uppstår
missförhållanden eller risk för missförhållanden i utförandet av assistansen.
Anmälningsskyldighet
Kommunen har i de flesta fall skyldighet att anmäla förändringar och
misstanke om felaktigheter till andra myndigheter. Kommunen ska
underrätta Försäkringskassan när en person som har assistansersättning
beviljas någon annan insats från kommunen som kan påverka behovet av
personlig assistans eller om det finns anledning att anta att
assistansersättning används för annat än köp av assistans och kostnader för
personliga assistenter. Botkyrka kommun är skyldig att polisanmäla om det
finns misstanke om bidragsbrott.

Synpunkter- och klagomål
Om du upplever att något inte fungerar som det ska bör du eller din
företrädare vända er till enhetschefen. Du kan också lämna dina synpunkter
genom att fylla i ett synpunktskort som finns hemma hos dig eller lämna
synpunkten/klagomålet via Botkyrka kommuns hemsida
(www.botkyrka.se). Du kan lämna en synpunkt/klagomål och vara anonym.

6/6
Byte av utförare
Önskar du byta till en annan utförare ska du eller din företrädare meddela
enhetschefen senast 3 mån innan bytet ska träda i kraft. Du eller din
företrädare behöver även meddela LSS-handläggaren om byte av utförare.
Har du assistansersättning ska även Försäkringskassan meddelas.
I samband med byte av assistansutförare eller att assistansen avslutas helt
ska arbetsredskap som bekostats av Botkyrka kommun återlämnas, till
exempel dator, telefon, surfplatta med mera. Inköp som bekostats med
assistansersättning får du behålla.