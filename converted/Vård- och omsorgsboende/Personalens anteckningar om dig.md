---
title: "Personalens anteckningar om dig"
source_file: "Vård- och omsorgsboende/Personalens%20anteckningar%20om%20dig.pdf"
source_url: "https://botwebb.botkyrka.se/download/18.6783bdac18529b6f2169fb/1671530965297/Personalens%20anteckningar%20om%20dig.pdf"
---

Personalens
Anteckningar om dig
Dokumentation är en trygghet, både för dig
och för oss som arbetar inom omsorgen.
Du kan påverka det stöd du får, och du har
alltid rätt att läsa det som skrivs om dig.
Gäller dig som är äldre eller har en
funktionsnedsättning och får stöd
och omsorg av Botkyrka kommun

Vi skriver om dig och ditt stöd
Vi i omsorgen skriver anteckningar om dig och det stöd
du får. Anteckningarna hjälper oss att ge dig det stöd du
behöver och vill ha – oavsett vem av oss som är i tjänst.
Att skriva anteckningar är vår skyldighet enligt social­
tjänstlagen (SoL) och lagen om stöd och service till vissa
funktionshindrade (LSS). Anteckningarna kallas social
dokumentation.
Typer av social dokumentation
Genomförandeplan – plan för ditt stöd
Det stöd som du har fått beslut om från din handläggare
beskriver vi i en så kallad genomförandeplan. I planen
skriver vi vad du ska få hjälp med, när och på vilket sätt.
Stödet ska utgå från dina önskemål och behov, och det
ska tydligt framgå vad målet för stödet och hjälpen är.
Genomförandeplanen skrivs alltid tillsammans med dig
eller den som du vill ska företräda dig.
Social journal – löpande anteckningar
Vi skriver löpande anteckningar om hur din situation
utvecklas, om du vill ha någon förändring eller om något
inte fungerar som du vill. Socialtjänstlagen säger att doku­
mentationen ska vara tillräcklig, väsentlig och korrekt. Det
betyder att det som skrivs om dig ska vara uppgifter som är
viktiga för att vi ska kunna ge dig hjälp och stöd på ett bra
sätt. Anteckningarna ska vara sakliga och lätta att förstå.
Levnadsberättelse – ditt liv och din berättelse
Självklart bestämmer du hur mycket du vill berätta om dig
själv för oss.  Men vi är tacksamma om vi få skriva ner din
levnadsberättelse, där du berättar om ditt liv och om viktiga
händelser som påverkat dig. Att skriva en levnadsberättelse
är inget måste, men det hjälper oss att bättre lära känna
dig och anpassa stödet efter dina behov.
Du har rätt att läsa
Du har alltid rätt att läsa vad som står om dig i genomföran­
deplanen, journalanteckningarna och levnadsberättelsen.
För att få se dokumentationen vänder du dig till din hand­
läggare eller till enhetschefen. Dina anhöriga kan också få
läsa, men bara om du har godkänt det.
Vi har tystnadsplikt
Vi har tystnadsplikt när det gäller uppgifter om dig, och den
sociala dokumentationen omfattas av sekretess. De enda
som har rätt att läsa din dokumentation är den personal
som behöver känna till dina uppgifter för att kunna utföra
sitt arbete. All dokumentation förvaras på ett säkert sätt.
Ibland kan andra behöva läsa det som står skrivet om dig
och din situation. Det kan till exempel vara viktigt för per­
sonalen inom sjukvården att få veta vilka sociala insatser
du får. Då krävs det att du godkänner det, muntligt eller
skriftligt.

Om du har frågor
Prata med din stödperson eller kontaktman
om du vill veta mer om hur den sociala
dokumentationen fungerar. Du kan också
vända dig till din handläggare eller till
enhetschefen.
Vård- och omsorgsförvaltningen
Ljungbergs tryckeri, Klippan 2017