---
title: "Boende avliden - rutin"
source_file: "Vård- och omsorgsboende/Boende%20avliden%20-%20rutin.pdf"
source_url: "https://botwebb.botkyrka.se/download/18.6783bdac18529b6f2161e8a1/1686649564790/Boende%20avliden%20-%20rutin.pdf"
---

Vård- och omsorgsförvaltningen
Dokumentet är beslutat av: verksamhetschef Ramona Grapenhielm
Dokumentet beslutades den: 2023-05-04

---

Dokumentet gäller tillsvidare
Dokumentet ersätter: Boende påträffas avliden vård- och omsorgsboende - rutin
Dokumentansvarig är: verksamhetsutvecklare Elisabet Hedin Ribeiro

1/7
# RUTIN VÅRD- OCH OMSORGSBOENDE
Boende avliden – rutin
## Inledning
Denna rutin beskriver vad som ska göras när boende avlider eller påträffas
avliden på vård- och omsorgsboende. Rutin gäller vardagar 08.00-16.00,
övrig tid gäller handlingsplan i krispärm och arbetsledning från
Trygghetsjouren.
Rutinen följer Hälso- och sjukvårdslag (2017:30), Hälso- och sjukvårdsför-
ordning (2017:80), Patientsäkerhetslag (2010:659) samt Socialstyrelsens
föreskrifter och allmänna råd om vissa åtgärder inom hälso- och sjukvården
vid dödsfall (HSLF-FS 2015:15).
## Roller och ansvar
Verksamhetschef – ansvarar för att rutin finns.
Enhetschef - ansvarar för att rutinen är känd, väl implementerad och följs av
medarbetare.
Medarbetare - ansvarar för att följa och arbeta enligt rutin och att
uppmärksamma enhetschef om det finns oklarheter eller svårigheter att följa
rutin.
## Område
Rutinen omfattar avsnitten omedelbar åtgärd, omhändertagande av avliden,
omhändertagande av efterlevande, dokumentation och ansvar och reflektion
i medarbetargrupp. Till denna rutin hör två bilagor: bilaga 1 ”Checklista
omhändertagande av avliden” och bilaga 2 ”Omhändertagande av
personliga värdeföremål”.
## Utförande
Omhändertagande av avlidna ska ske med respekt för den avlidne och
efterlevande ska visas hänsyn och omtanke.
Omedelbar åtgärd
Medarbetare som påträffar boende avliden kontaktar tjänstgörande
sjuksköterska och informera om dödsfallet. Tjänstgörande sjuksköterska
kontaktar läkare samt ansvarar för att informera närstående vilket beskrivs i
rutin 7.30 Dödsfall och omhändertagande av avliden rutin

2/7
Omhändertagande av avliden
Att mista en närstående kan vara en omvälvande upplevelse och
efterlevande ska visas särskild hänsyn och respekt. Vid omhändertagande av
ska hänsyn till den avlidnes och de efterlevandes önskemål och om religiös
eller andlig trosuppfattning tas (se levnadsberättelse och
genomförandeplan). Efterlevande ska erbjudas att vara delaktiga i
omhändertagandet.
Omhändertagande av avliden – gör så här
Under hela omhändertagandet ska basala hygienrutiner tillämpas.
Arbeta två och två och förmedla trygghet genom att arbeta lugnt
och metodiskt. Stegen nedan finns även med i bilaga 1 ”Checklista
omhändertagande av avliden”.
1. Stäng av eventuell pågående medicinsk behandling såsom infusion och
syrgas.
2. Ta bort kuddar och hjälpmedel från sängen och fäll ned säng till
planläge.
3. Slut den avlidnes ögonlock. Om det är svårt; lägg en fuktad kompress
över ögat en stund och försök därefter stänga ögonlocken.
4. Ta av smycken och klockor, lägg i en plastpåse och lås in i den
boendes läkemedelsskåp (fyll i bilaga 2 ”Omhändertagande av
värdeföremål”).
5. Ta av personlarm och eventuell larmklocka.
6. Tvätta de delar av kroppen som behöver tvättas. Torka torrt.
7. Raka bort eventuellt skäggstubb och kamma håret som den boende
brukade ha det. Vid behov klipp naglarna.
8. Tejpa ihop sår. Förstärk bandage eller ersätt dem med nya om de är
synligt smutsiga eller mättade.
9. Efter överenskommelse med sjuksköterska avlägsna eventuella
främmande föremål såsom KAD, subkutana/enterala infarter, sond
eller annan medicinteknisk produkt.
10. Eventuella proteser (arm-, hand, öga etc) sätts på plats.
11. Torka ur munhålan och näsborrarna. Fukta gärna läpparna med lite
vaselin eller cerat.
12. Sätt in eventuella tandproteser i munnen om de fortfarande passar. Om
tandproteser inte passar ska de efterlevande informeras om detta och
tandprotes skickas med den avlidne.
13. Stäng ihop den avlidnes mun genom att lägga en vikt handduk, kudde
eller hakstöd under hakan. När närstående tar farväl kan en gapande
mun verka skrämmande.
14. Bädda rent: två underlakan under kroppen (förberedelse för lyft), rent
hygienunderlägg (under bålen och mellan benen) och ett överlakan.
15. Sätt på den avlidne kläder i enlighet med hens eller de efterlevandes
önskemål. Finns inga önskemål bör den avlidne ha minst underkläder
och plagg på överkroppen på sig.

3/7
16. Placera den avlidne på ett så värdigt sätt som möjligt, så att den ser
fridfull ut inför eventuellt visning. Släta till lakan och drag upp
överlakan ovanpå kroppen upp till midja eller armbågar. Lägg den
avlidne på rygg med armarna längs med kroppen eller ovanpå
bröstet/magen. Om efterlevande önskar kan en blomma, foto eller
någon religiös symbol placeras i händerna.
17. Städa upp och plocka undan i rummet och avlägsna sjukvårdsmaterial
och hjälpmedel.
18. Sätt upp en skylt om önskan om avskildhet på den avlidnes dörr.

Visning
För att undvika att obehöriga går in till den avlidne, fråga efterlevande vem
de har kommit för att se och säkerställa att de visas in till rätt lägenhet.
Säkerställ att det ser ordnat och värdigt ut hos den avlidne innan de
efterlevande visas in i lägenheten. Skapa en god miljö för efterlevande som
önskar ta avsked, till exempel genom att dämpa belysningen och tala med
dämpad röst. Se till att det är god ventilation, öppna gärna ett fönster vid
varmt väder
Efter efterlevandes avsked och inför transport förs lakanet upp över den
avlidnes ansikte.
Omhändertagande av efterlevande
Möjliggör för efterlevande att få sitta kvar i rummet för ett eget farväl eller
för att invänta långväga besökare. Några vill tända ett ljus eller be en bön,
andra inte. Rådgör alltid med, och respektera, önskemål så långt detta är
möjligt eller rimligt. Bjud på kaffe/te eller annan dryck. Förmedla att det
inte är någon brådska och låt de efterlevande ta god tid på sig för avsked.
Visa omtanke och respekt. Stanna i lugn och ro kvar hos de efterlevande och
var ett medmänskligt stöd. Försök få dem att känna sig trygga genom att
nämna den avlidne vid namn och förmedla att det fortfarande är naturligt
med beröring genom att vidröra den avlidne.
Lämna ut informationsmaterial ”Till dig som förlorat en närstående”.
Informera om att de efterlevande kommer att erbjudas efterlevandesamtal 3-
6 månader efter bortgång
Fråga om de efterlevande önskar vara ensamma och informera att du eller
en kollega av omtanke kommer att titta in till dem då och då om de väljer att
vara ensamma.

4/7
Begravningsbyrå
Begravningsbyrån hjälper till vägledning och stöd till efterlevande. I de fall
de efterlevande frågar om vilka begravningsbyråer som finns eller vilken de
ska välja är det viktigt att hänvisa till internet och inte framhålla någon
specifik begravningsbyrå.
Transport av avliden
Den avlidne ligger kvar i säng till dess att transport sker. Transport kan ske
genom bårtransport till bårhus/kylrum (beställs av sjuksköterska) eller
genom kistläggning (begravningsbyrå hämtar i kista). Kistläggning beslutas
och beställs av efterlevande.
Om de efterlevande efterfrågar, informera hur transporten går till (kapell
över båren, kontroll av ID etc) och att den avlidne förs till kylrum/bårhus.
Om de efterlevande är kvar när kroppen transporteras bort, erbjud
medmänskligt stöd och var med under tiden.
När den avlidne har hämtats ska dörren till lägenheten låsas. Det är nu ett
dödsbo som inte får beträdas utan efterlevandes närvaro.  Följ rutin
”Hantering av dödsbo”.
Dokumentation och ansvar
Omsorgspersonal dokumenterar i social journalen samt informerar
enhetschef om det inträffade. Legitimerad hälso- och sjukvårdspersonal
dokumenterar i hälso- och sjukvårdsjournal.
Hälso- och sjukvårdens ansvar för den avlidne upphör när den avlidne har
hämtats av bårtransport eller lämnats ut för kistläggning till
begravningsbyrå.
Reflektion i medarbetargruppen
Följ lokala instruktioner för minnesstund för boende och medarbetare när en
boende avlidit eller av andra skäl lämnat vård- och omsorgsboendet.

5/7
Bilaga 1: Checklista
omhändertagande av avliden
Omhändertagande av avliden – gör så här
Under hela omhändertagandet ska basala hygienrutiner tillämpas.
Arbeta två och två och förmedla trygghet genom att arbeta lugnt
och metodiskt.
 Stäng av eventuell pågående medicinska behandlingar
såsom infusioner och syrgas.
 Ta bort kuddar och hjälpmedel från sängen och fäll ned
säng till planläge.
 Slut den avlidnes ögonlock. Om det är svårt; lägg en fuktad
kompress över ögat en stund och försök därefter stänga
ögonlocken.
 Ta av smycken och klockor, lägg i plastpåse och lås in i den boendes
läkemedelsskåp. Fyll i bilaga 2 ”Omhändertagande av
värdeföremål”.
 Ta av personlarm och eventuell larmklocka.
 Tvätta de delar av kroppen som behöver tvättas. Torka torrt.
 Raka bort eventuellt skäggstubb och kamma håret som den boende
brukade ha det. Vid behov klipp naglarna.
 Tejpa ihop sår. Förstärk bandage eller ersätt dem med nya om de är
synligt smutsiga eller mättade.
 Efter överenskommelse med sjuksköterska avlägsna eventuella
främmande föremål såsom kateter, subkutana/enterala infarter, sond
eller annan medicinteknisk produkt.
 Eventuella proteser (arm-, hand, öga etc) sätts på plats.
 Torka ur munhålan och näsborrarna. Fukta gärna läpparna med lite
vaselin eller cerat.
 Sätt in eventuella tandproteser i munnen om de fortfarande passar.
Om tandproteser inte passar ska de närstående informeras om detta
och tandprotes skickas med den avlidne.
 Stäng igen den avlidnes mun genom att lägga en vikt handduk,
kudde eller hakstöd under hakan. När närstående tar farväl kan en
gapande mun verka skrämmande.
 Bädda rent: två underlakan under kroppen (förberedelse för lyft),
rent hygienunderlägg under bålen och ett överlakan ovanpå kroppen
upp till midja eller armbågar.
 Sätt på den avlidne kläder i enlighet med hens eller de närståendes
önskemål. Finns inga önskemål bör den avlidne minst ha
underkläder och plagg på överkroppen på sig.
 Placera den avlidne på ett så värdigt sätt som möjligt, så att den ser
fridfull ut inför eventuellt besök av närstående och visning. Den
avlidne ska ligga på rygg med armarna längs med kroppen eller

6/7
ovanpå bröstet/magen. Hör efter vad de närstående önskar. Om
närstående önskar kan en blomma, foto eller någon religiös symbol
placeras i händerna.
 Städa upp i rummet och avlägsna sjukvårdsmaterial och hjälpmedel.
Plocka undan i rummet.
 Möjliggör alltid för närstående att få sitta kvar i rummet för ett eget
farväl eller för att invänta långväga närstående. Rådgör alltid med,
och respektera, närståendes önskemål så långt detta är möjligt eller
rimligt.
 Sätt upp en skyld om önskan om avskildhet på den avlidnes dörr.

7/7
Bilaga 2: Omhändertagande av
personliga värdeföremål
Boendes namn och personnummer:_______________________________
Avdelning/vård- och omsorgsboende: _____________________________
Tid och datum för omhändertagandet: ___________________________

Beskrivning av värdeföremål
Antal

Blanketten ska undertecknas av den närstående som tar emot föremålen
samt medarbetare som lämnar ut dessa. Läggs föremålen i värdeskåp på
boendet signeras blanketten av två medarbetare.
Tillvaratagna personliga värdeföremål kvitteras: ______________
Datum/ort

___________________________________________________________
Namnunderskrift närstående
Namnförtydligande närstående

________________________________________________________
Namnunderskrift medarbetare
Namnförtydligande medarbetare

________________________________________________________
Namnunderskrift medarbetare
Namnförtydligande medarbetare