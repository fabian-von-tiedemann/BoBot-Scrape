---
title: "10 - Information till dig som är anhörig"
source_file: "Vård- och omsorgsboende/10%20-%20Information%20till%20dig%20som%20%C3%A4r%20anh%C3%B6rig.pdf"
source_url: "https://botwebb.botkyrka.se/download/18.2b89c706171ac57e396e470/1588677011979/10%20-%20Information%20till%20dig%20som%20%C3%A4r%20anh%C3%B6rig.pdf"
---

vård i livets
slutskede
Information till dig
som är anhörig

Det kommer en tidpunkt i de flesta
­människors liv då man funderar över döden
och döendet. En sådan tidpunkt kan vara
när du ställs inför en nära anhörigs eller
väns ­förestående död.
Den här broschyren vänder sig till dig
som är anhörig till någon som befinner
sig i livets slutskede. Den tar upp ­vanliga
frågor om vad som händer i livets slut­
skede, hur vården fungerar och hur du som
­anhörig kan vara delaktig i omsorgen om
din ­närstående. Förhoppningsvis kan den
­också hjälpa till att minska den oro som
ofta kommer inför det okända.

Stöd för dig som anhörig
Personalen på din närståendes vård- och omsorgsboende
erbjuder dig gärna stöd och hjälp. Du är också välkommen
att kontakta kommunens anhörigstöd. Du kan få stöd genom
att träffa andra i en liknande situation, ta del av föreläsning­
ar, få enskilda samtal eller på andra sätt få mer kunskap
om det som berör dig och din närstående. Du kan också
få stöd när din närstående har gått bort. Anhörigstödet är
kostnadsfritt.
För att du ska kunna finnas hos din närstående i livets slut­
skede finns det möjlighet att få närståendepenning. Närstå­
endepenning ansöker du om hos Försäkringskassan. Du
kan få ersättning för maximalt 100 dagar. Är ni flera anhöriga
kan ni fördela ersättningsdagarna emellan er. Om du får
närståendepenning har du rätt att vara ledig från ditt arbete.
Hur ger vi bästa möjliga omvårdnad
vid livets slut?
Att dö är i de flesta fall något som sker lugnt och odra­
matiskt, men döendet är unikt för varje människa. Du som
anhörig ska känna dig trygg med vården och omsorgen.
På vård- och omsorgsboendet gör vi en plan för att stöd­
ja vårdpersonalen att ge bästa möjliga omvårdnad i livets
slutskede. Vi följer de nationella riktlinjerna för palliativ vård
(lindrande vård) och strävar efter att din närstående i möjli­
gaste mån ska få bli kvar på vård- och omsorgsboendet och
inte behöva skickas till sjukhus i onödan.

Hur lång tid har min närstående
kvar att leva?
Frågan om när döden ska inträffa är vanlig, men svår
att svara på. För vissa personer pågår dödsförloppet i
dagar eller veckor, för andra kan det handla om månader.
Det är också viktigt att vara beredd på att oförutsedda
händelser kan inträffa och det går aldrig att garantera
att du som anhörig kommer att kunna närvara vid själva
dödsögonblicket. Med andra ord ska du inte se det
som ett misslyckande om du inte kan finnas vid
din närståendes sida när döden inträffar.
Religiösa och andliga
behov
En viktig del av vården i det här
skedet är att tillgodose religiösa eller
andliga behov. Om du som anhörig
vill kontakta jourhavande präst eller
annan andlig företrädare kan du be
personalen om hjälp. Även om din
närstående inte har en religiös tradi­
tion vill personalen gärna veta om
du och din närstående har några
andra värderingar, övertygelser eller
önskemål som är viktiga för er.

Medicinering och annan behandling
I livets slutskede kan det hända att man slutar att ge vissa
mediciner eftersom de inte längre gör nytta. Men det finns
andra läkemedel tillgängliga för att lindra symtom som kan
uppstå, till exempel smärta, illamående, andnöd, oro och andra
besvär. När det inte längre är möjligt för patienten att svälja
tabletter ges medicinen på andra sätt. Det är sällan lämpligt
att fortsätta att ta prover och göra kontroller, som exempelvis
blodprover och blodtryck. För att bedöma smärta hos den
döende, som ofta inte kan förmedla sina smärtupplevelser
med ord, används ett speciellt smärtskattningsinstrument.

Vilka förändringar inträffar före
döden?
Ofta finns det gemensamma drag eller förändringar som
tyder på att en person är döende. Vanliga förändringar som
tyder på att livet har kommit till sitt slut är minskat behov av
mat och dryck, minskat behov av umgänge, hudförändringar
och andningsförändringar. Var och en för sig kan dessa för­
ändringar också vara tecken på något annat än nära förestå­
ende död. Det som beskrivs här inträffar när den döendes
sjukdom redan är så långt framskriden att döden är nära.
Hudförändringar
När döden är nära förestående påverkas blodcirkulationen
och kan göra så att händer och fötter blir kalla eller mörknar.
Ett annat tecken är att huden blir blek eller gulgråaktig
eftersom blodet inte orkar ut i de finare blodkärlen när krop­
pen måste prioritera de vitala organens blodförsörjning. Av
samma anledning förekommer det att den döende får feber.
Hen blir svettig, varm, lite rosig, medan händer och fötter
fortfarande är kalla.
Minskat behov av mat och dryck
Det kan vara svårt att se och acceptera att din närstående
som är döende inte äter eller dricker. När en människa för­
bereder sig att dö är det kroppens naturliga sätt att avsluta
livet och då finns inte längre behovet av att äta. Den som är
döende dör inte för att hen inte äter och dricker, den döende
slutar att äta och dricka för att hen är på väg att dö.
Man kan gärna göra i ordning något litet av det som fort­
farande smakar gott och försöka göra måltiden till en skön
stund. Att få sitta tillsammans med en anhörig kan vara
viktigare än själva maten.

Till slut kommer det en tidpunkt när den döende varken vill
ha eller behöver mat och dryck. Vätska i form av dropp är
oftast inte längre lämpligt att ge eftersom det inte kommer
den döendes kropp tillgodo. Dropp kan istället ge plågsam­
ma svullnader och ökad vätska i lungorna. Det är däremot
viktigt att lindra muntorrhet genom att fukta munslemhinnan.
Andningsförändringar
Ett tecken på att den döende är i livets slutskede är att
andningen blir svagare, ytligare och ofta oregelbunden. Den
gör pauser för att sedan komma igång igen. När kroppen
blir mindre aktiv mot slutet av livet minskar behovet av syre
till ett minimum. När döden är mycket nära förestående kan
andningsmönstret ändras igen. Ibland är det långa pauser
mellan andetagen, ibland tar magmusklerna över arbetet
- magen höjs och sänks i stället för bröstkorgen. Om and­
ningen verkar ansträngd måste man komma ihåg att detta
är mer oroande för de som ser på än det är för den döende.
Andningsproblemen kan naturligtvis bli värre om man känner
oro, men vetskapen om att någon finns nära är lugnande,
det kan förhindra att andnöd orsakad av oro uppstår.
Under de sista levnadstimmarna kan andningen ibland vara
rosslig. Det beror på att det samlas slem i bröstet som den
döende inte längre kan hosta upp. Att använda sug för att
få bort slemmet retar luftrören och kan göra att slembild­
ningen ökar. Medicinering kan minska det och lägesföränd­
ringar kan ibland också vara till hjälp. Dessa åtgärder kan
ha begränsad effekt men medan den ljudliga andningen är
uppskakande för de närstående tycks den inte besvära den
döende. Om den döende andas genom munnen blir läppar
och mun torra. Att fukta munnen, tungan och läpparna med
en fuktad tuss eller genom att droppa vatten och smörja
läpparna med salva kan ge lindring. Regelbunden munvård
ger ett ökat välbefinnande.

Minskat behov av umgänge
Den döende sover alltmer och är ofta dåsig i vaket tillstånd.
Ofta är det inte en vanlig sömn eftersom den döende kan
vara medveten om vad som händer i rummet även om hen
är försjunken i sig själv. Sinnena hörsel och känsel finns kvar
hos människan in i det sista.
Brist på intresse för omgivningen ingår i en naturlig process
som till och med kan åtföljas av en känsla av lugn. Försök att
inte bli alltför nedslagen om du inte får så mycket gensvar
från din närstående – det kan vara ett tecken på svaghet,
inte brist på uppskattning. Att helt enkelt vara tillsammans
kan vara en stor tröst för din närstående. Att hålla den
döendes hand eller ge avslappnande massage kan
lugna. Stilla musik är ofta uppskattat och effektivt.
Oro, ångest och förvirring är också vanliga
tillstånd som kan komma och gå.
Så småningom minskar medvetandet
och den döende glider långsamt in
i medvetslöshet.
Det är en svår och ofta smärtsam tid.
Den döende lämnar älskade personer
och du förlorar någon som du älskar
och har omsorg om. Det kan vara svårt
att veta vad man ska säga till varan­
dra. Sjuksköterskor, läkare och annan
personal finns där och erbjuder dig
omsorg och stöd.

Efter döden
Du som är anhörig får ta farväl av din närstående i lugn och
ro. Om du vill vara med när kroppen görs i ordning efter
döden behöver du bara säga till personalen. Kanske finns
det speciella kläder som du vill att din närstående ska kläs
i eller kanske har du andra önskemål.
Efter dödsfallet utfärdar en läkare ett dödsbevis och skriver
ett dödsorsaksintyg. Dessa dokument skickas sedan elek­
troniskt till Skattemyndigheten och till Socialstyrelsen.
Vård och omsorgsboendet ombesörjer transporten till
bårhus. Du som är anhörig behöver sedan ta kontakt med
en begravningsbyrå.
Tiden efter en närståendes bortgång kan ­kännas svår. Som
anhörig har du rätt till ett efterlevandesamtal med sjukskö­
terska och i förekommande fall med läkare. Oftast går det till
så att sjuksköterska ringer upp ca 1–2 månader efter döds­
fallet för att fånga upp tankar och funderingar som eventuellt
dykt upp.
Du har också möjlighet att vända dig till kommunens anhö­
rigstöd för samtal och stöttning. En kurator eller en läkare
vid vårdcentral eller ­psykiatrisk mottagning kan ha möjlighet
till en längre tids uppföljning och stöd.

VÅRD- OCH OMSORGSFÖRVALTNINGEN, BOTKYRKA KOMMUN, 2019
Mer information
Du är alltid välkommen att kontakta ­personalen på
vård- och omsorgsboendet med dina ­frågor.
Du kan också få mer information här:
www.palliationsakademin.se/publikationer
Här finns också inläst information till anhöriga.
www.1177.se/behandling--hjalpmedel/vard-i-slutet-
av-livet/palliativ-vard--vard-i-slutet-av-livet
Kommunens anhörigstöd:
www.botkyrka.se/anhorig