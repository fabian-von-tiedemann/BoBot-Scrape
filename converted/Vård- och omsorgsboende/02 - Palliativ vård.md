---
title: "02 - Palliativ vård"
source_file: "Vård- och omsorgsboende/02%20-%20Palliativ%20v%C3%A5rd.docx"
source_url: "https://botwebb.botkyrka.se/download/18.2b89c706171ac57e396e46a/1588676993894/02%20-%20Palliativ%20v%C3%A5rd.docx"
---

Palliativ vård

Behovet av palliativ vård är stort och det är en del av den vård och omsorg vi ska erbjuda boende. Det yttersta ansvaret för vården av den döende har läkaren. Det är läkarens ansvar att ta de nödvändiga medicinska besluten och bestämma behandlingens inriktning för den enskilda individen. Döendet kan se olika ut och behovet av palliativ vård blir således också individuellt.

Döendet kan delas in i tre slag:

1. Oväntad död: Den boende somnar in lugnt och stilla i sömnen, vanligen mycket odramatiskt.

2. Akut död: Då akut svikt till exempelvis hjärnblödning eller hjärtinfarkt, leder till döden. Det är inte alltid möjligt att häva det akuta tillståndet.

3. Den så kallade ”långsamma döden”: majoriteten av våra boende går den ”långsamma döden” till mötes. Den boende har ofta flera sjukdomar i bakgrunden och det är ett utdraget förlopp med gradvis försämring och förlust av förmågor.

För att som vårdpersonal förstå att den boende närmar sig livets slutskede i det långsamma förloppet, behöver vi vara medvetna om vilka tidiga tecken som ofta kan ses. Det är bland annat dessa tecken som man tar hänsyn till när teamet ställer sig ”the surprise question”. Den boende tycker själv sig ibland ha levt tillräckligt länge och uttrycker en önskan om att få somna in. Olika förmågor blir försämrade. Aptiten och känslan av törst avtar vilket gör att den boende äter och dricker allt mindre. Kroppen går ner på sparlåga och många gånger syns detta på en stadigt nedåtgående viktkurva.

När läkare har tagit beslut om att påbörja palliativ vård ska den boende och närstående erbjudas brytpunktssamtal. Det är läkarens formella ansvar att hålla dessa samtal men det händer också i praktiken att omvårdnadsansvarig sjuksköterska har dessa samtal med den boende och närstående. Det viktigaste är att den boende och de närstående blir informerade och ges möjlighet att vara delaktiga.

Palliativvård består av fyra hörnstenar som är förutsättningar för ett bra och tryggt omhändertagande av den döende och de närstående: team/samarbete, kommunikation/relation, stöd till närstående och symptomlindring.

Team/samarbete

Grunden för god palliativ vård är ett team bestående av olika professioner som samarbetar kring den döende mot ett gemensamt tydligt mål. Ansvarig läkare och sjuksköterska ger instruktioner om åtgärder som bör vidtas under livets slutskede. Omvårdnadspersonalen känner den döende väl och kan bidra med värdefull kunskap om den döendes önskemål och preferenser. Sjukgymnasten/fysioterapeuten och arbetsterapeutens insatser kan vara av olika karaktär beroende på var i processen ”vård i livets slut” personen befinner sig. Det är viktigt att skapa en bra miljö för personen samt för personal och närstående som vårdar och ger stöd. Sjukgymnasten/fysioterapeuten och arbetsterapeuten kan prova ut hjälpmedel som underlättar för både personen och omvårdnadspersonalen, till exempel hjälpmedel för positionering och förflyttning i sängen, lyftsele samt komfortrullstol. Dietistens roll beror också på var i processen ”vård i livets slut” personen befinner sig, åtgärderna kan skilja sig från tidig fas till sen fas, med målet att den döende ska ha en individanpassad nutritionsplan utifrån dennes behov. Enhetschef och biträdande enhetschef har också ett ansvar för att styra insatserna efter individens och närståendes behov och önskemål. Inom teamet behöver vi ha en tydlig rollfördelning så alla vet vad som är deras ansvar och ett professionellt bemötande inom teamet. Använd teamets olika kompetenser och erfarenheter för att skapa en lugn och trygg vårdmiljö och bibehålla livskvalité för våra boende ända in i slutet.

Människor som vårdar personer i livets slut behöver kompetens och kunskap och ibland kan man behöva vända sig till kompetens utanför det egna teamet, t.ex. till präst eller annan religiös företrädare. Vårdpersonal kan själva behöva stöd i mötet med den döende eller i det praktiska arbetet då de ofta har en nära mångårig relation till den döende. Efter dödsfall kan det vara ett bra tillfälle att samla vårdpersonalen och ha en reflektion tillsammans med sjuksköterska och närmsta chef. Det kan vara ett tillfälle att prata och få göra ett avslut och bearbeta känslor men också för att lära och se tillbaka på om man nådde teamets mål och om det finns något man kan göra annorlunda nästa gång.

Kommunikation/relation

Omvårdnaden av svårt sjuka och döende ställer speciella krav på vården. När vi möter våra boende och deras närstående ska vi bemöta dem med ödmjukhet, lyhördhet och respekt. Med kommunikation bygger vi en relation med den boende och de närstående. Vi har många olika medium för kommunikation: allt från de mer formella välkomstsamtal, genomförandeplan och patientjournal, till de informella samtalen och mötena med de boende och närstående. Kommunikationen börjar tidigt och behöver genomsyra hela förloppet, tappa inte varken boende eller närstående på vägen! Gör dem delaktiga. Varför talar vi så lite om döden när detta ämne berör oss rent känslomässigt mest av alla händelser i vårt liv? Har vi blivit främmande för döden, väcker den ångest och bildar ett hot mot vår existens eller skjuter vi den ifrån oss på grund av rädslan för våra egna reaktioner? Döden är ändå en del av livet.

Stöd till närstående

Att ge vård i livets slutskede handlar om att visa värdighet, respekt och integritet samt att skapa trygghet för dom närstående. Man ska kunna känna avskedets värdighet. För de närstående kan det vara första gången de är i denna situation och det ska man som vårdpersonal ha med sig. Att erbjuda stöd till närstående handlar oftast om de små omsorgerna. Att som vårdpersonal ta kontakt med de närstående regelbundet, presentera sig, göra det möjligt för dem att sitta bekvämt hos den döende, erbjuda mat och dryck och lösa av dem i deras vakande. En form av stöd är också att ge information om vilka symptom som kan uppstå, att vi arbetar aktivt för att upptäcka symptom och vad vi kan göra för att lindra. Att lämna ut broschyren ”information till dig som är anhöriga”, är en bra början. Berätta för dem om att vi står till deras förfogande! Fråga om de vill medverka i omvårdnaden och på vilket sätt. Ta hänsyn till deras önskemål.

Direkt efter ett dödsfall visar de närstående olika reaktioner, allt mellan förtvivlan och lättnad. I denna fas av sorgearbetet är det viktigt att närstående får tid att ta in vad som nyss hänt och få visa sina känslor. Det finns inget rätt eller fel sätt att sörja. Det kan även komma konkreta frågor om dödsögonblicket t.ex. hade den döende ont och om någon var hos den döende samt om vad som händer sedan.

De närstående erbjuds efterlevandesamtal, med sjuksköterska eller i förekommande fall med läkare. Detta är ett samtal 1-2 månader efter dödsfallet som är till för att fånga upp eventuella tankar och funderingar som dröjt sig kvar. I vissa fall leder sorgen till att den närstående har behov av samtal och stöd långt efter dödsfallet. Den närstående bör då hänvisas till sin vårdcentral för att få kontakt med kurator.

Symtomlindring

Symptomlindring inriktad på hela människan. Att vi kan ge en välanpassad medicinering tillsammans med den mänskliga omvårdnaden för att lindra symptom, är allas rättighet vid dödsbädden och är en fråga om livskvalité. Man tar hänsyn till fysiska, psykiska, existentiella/andliga och sociala aspekter. En förutsättning för att kunna lindra symptom är att upptäcka dem! Kräver att vårdpersonal är observant på den döende.

Fysiska aspekter

Vanligt förekommande fysiska symptom:

•	Illamående vid matintag.

•	Blekhet kring näsa och mun.

•	Sväljssvårigheter. Vid uttorkning uppstår vanligen en acetonliknande doft.

•	Torra slemhinnor i näsa, mun och ögon. Man håller oftast ögonen delvis eller helt stängda.

•	Sjunkande blodtryck med ojämn hjärtfrekvens som följd.

•	Försämrade hostreflexer vilket ofta leder till slem i luftvägarna. Rosslande andning.

•	Minskad urinproduktion.

•	En försämrad cirkulation som ger missfärgning på kroppens delar (marmorering).

•	Förändrat andningsmönster med oregelbunden andning som leder till andningsuppehåll (Chayne-Stoke).

•	En uttalad trötthet. Vederbörande sover mestadels.

•	Medvetslöshet.

•	Insjunkna ögon och gråblek ansiktsfärg.

Den medicinska målsättningen är självklart att ge den döende så god symptomlindring som möjligt genom att erbjuda:

•	Bedömning av smärta med Abbey pain Scale. Smärtlindring i injektionsform, när den döende inte kan ta läkemedel per oralt längre.

•	Ge vid behov lugnande läkemedel. Trots medvetslöshet kan oro yppa sig.

•	Regelbunden munvård. Uttorkning och törst lindras effektivt av en väl och ofta utförd munvård.

•	Infusionstillförsel används endast i undantagsfall. Det förlänger inte livet. Dropp kan istället ge plågsamma svullnader och ökad vätska i lungorna.

Omvårdnaden ska utgå från varje individs behov.

Psykiska aspekter

En boende som tidigare i livet haft besvär med oro, ångest, depressioner, stress eller sömnsvårigheter blir inte per automatik av med dessa besvär då hen är döende. Viktigt att vara observant på t.ex. oro som kan yttra sig som plockighet. Kan lindras genom läkemedel men också till stor del av en lugn och trygg atmosfär. Om möjligt ska erfaren personal som har en god relation till den döende vara närvarande. För att skapa en rogivande miljö kan det vara bra med dämpad belysning, och kanske musik som den döende tyckt om tidigare i bakgrunden. Kanske har den döende under hela sitt liv haft TV:n på som bakgrundsljud och blir trygg av detta, då bör det också få fortsätta så de sista dagarna i livet. Försök även att ha en lämplig ljudnivå i närheten av den döende. Ta bort onödiga saker på rummet och se till att det är ordning och reda.

Existentiella/andliga

Dödsångest är en kraftig existentiell smärta. Den kan ta över allt annat för den döende och är svår att behandla med läkemedel. Det man har sett fungerar bäst är så kallade ”livslänkar”, vardagliga saker som påminner om liv: ljus, ljud, beröring, samtal. Meningsfulla aktiviteter kan bidra till minskad smärta, skingra negativa tankar samt dämpa ångest. Om den döende inte kan kommunicera verbalt är det viktigt att vara lyhörd till vad den döende verkar uppskatta för att få en meningsfull tid fram till livets slut.

En beröring kan väcka känslomässiga trygghetsminnen och är till hjälp för den döende även mycket sent i skedet. Förmågan att känna beröring och hörseln är de sinnen som finns kvar längst. Uppmuntra därför även närstående som vakar att prata till den döende och tänk på som personal, att inte prata över huvudet på den döende. Även meningslöshet och känslor av övergivenhet kan förekomma. Här är det ytterst värdefullt med närvaro av en annan människa hos den döende, ta ställning till vak.

En annan källa till oro hos den döende kan vara att hen har speciella andliga och kulturella behov som riskerar att inte bli beaktade i samband med döendet. Till exempel starka önskemål om ett visst omhändertagande efter döden. För att lindra denna oro måste vårdpersonalen i ett tidigt skede fråga den boende om religion och kulturella behov och skriva ner önskemål. I ett senare skede när det inte går att fråga den döende själv kan man vända sig till de närstående. Men frågan måste komma från vårdpersonalen, det är vår skyldighet att fråga. Som stöd finns det i denna pärm en förteckning över omhändertagandet i samband med döendet i olika religioner och kulturer.

Sociala aspekter

Sociala aspekter kan t.ex. vara den förlust av sina medmänniskor som den döende upplever, att behöva skiljas från någon man älskar, vänner och bekanta. Detta är en smärtsam upplevelse som kan väcka sorg och ångest hos den döende. Ofta är tiden kort och mycket behöver sägas och ibland redas ut. Att ta hand om de närstående kan vara ett utmärkt sätt att lindra även den döendes ångest och sorg.

Nutrition

Behovet av nutrition är viktigt att tillgodose och kan se olika ut beroende var i det palliativa förloppet den döende befinner sig. Målet i tidig fas är att tillgodose behovet av nutrition trots att aptiten ofta minskar genom t.ex. anpassning av konsistens, energiberikning och kosttillägg. Det är viktigt att följa upp insatta nutritionsåtgärder kontinuerligt och förändra det som inte fungerar. Genom att följa vikten kan man utvärdera om nutritionsåtgärderna har effekt. Syftet i det här skedet är att den döende ska bibehålla en god nutritionsstatus så länge som möjligt för att ha ork till meningsfulla aktiviteter. Senare i skeendet, ofta efter brytpunktssamtal, är målet att få bästa möjliga livskvalitet där den döende själv får styra vilken mat som fungerar. Det är en fördel om omvårdnadspersonalen har kunskap sedan tidigare om vad den döende tycker om för mat och dryck. Man kan även ta hjälp av anhöriga och tillsammans skapa en lista över önskekost att erbjuda. Det är samtidigt viktigt att respektera den döendes självbestämmande, de har rätt att vägra ta emot mat och dryck, men som personal behöver man fortsätta erbjuda.

Något som slutligen inträffar i alla obotliga sjukdomar inklusive demens är kakexi, vilket innebär att hela metabolismen rubbas så att kroppen inte kan tillgodose sig näringen som tillförs. Det medför ofta illamående och kräkningar vid matintag men kan även ge rosslighet och andnöd. I det här allra sista skedet är målet att erbjuda mat och dryck om det går.

Aktivitet och delaktighet

Inom palliativ vård är förutsättningarna till aktivitet kraftigt begränsade då den döende har ett stort omvårdnadsbehov. Det är då inte aktuellt att uppmuntra den döende till att vara aktiv. Istället är det viktigt att låta den döende vara delaktig i aktivitet. Genom att man berättar vad man hjälper patienten med vid omvårdnad och förflyttning steg för steg blir den döende själv delaktig vid dessa moment fast momenten inte utförs aktivt. Även om den döende inte verkar förstå vad man säger är det viktigt att tala lugnt och tydligt samt berätta vad som sker, det kan bidra till ett ökat lugn/minskad oro samt en delaktighet i sin aktivitet.

Genom att aktivt hjälpa personen med all omvårdnad kan eventuellt ork finnas kvar till andra aktiviteter som den döende kan uppleva som meningsfulla.

Exempel på aktiviteter i livets slutskede:

•	Handmassage.

•	Lyssna på musik som personen tycker om.

•	Lyssna till en bok eller tidning.

•	Komma upp till komfortrullstol och beroende på önskemål sitta i allmänna utrymmen eller till och med utomhus.

•	Köra ut sängen till balkongen om möjligt.

•	Annan aktivitet som den döende önskar. Vad är viktigt för den döende? Om möjligt lyssna till personens önskemål eller vända sig till omvårdnadspersonal eller närstående som känner den döende väl. Att få vara med och bestämma om sin egen vård kan ge livskvalité här och nu.

Genom att jobba patientcentrerat med syftet att skapa kvalité i livet kan man försöka skapa förutsättningar till livskvalité ända in i slutet. Samtal om livet och döden kan ibland kännas jobbigt att prata om. Genom en aktivitet som personen är aktiv eller delaktig i kan ibland samtal om liv och död ändå uppstå mer avslappnat när det inte är själva samtalet som är huvudaktiviteten.

Efter dödsfallet

Då döden inträffar kan sjuksköterska med delegering från läkare konstatera detta och ta kontakt med närstående. Sjuksköterskan kommer överens med närstående om man ska bevara kroppen ett tag på avdelningen för visning och när det är dags att boka transport till bårhuset.

Omhändertagandet av den avlidne

Innan vi påbörjar omhändertagandet av den bortgångne, bör vi försäkra oss om att vi tar hänsyn till kulturella aspekter. Lokala föreskrifter kan förekomma inom de särskilda boendeformerna.

•	Kroppen läggs tillrätta.

•	Tillhörigheter plockas ihop.

•	Avlägsnande av främmande föremål som KAD (kateter) m.m. görs av sjuksköterska.

•	Tvätta den avlidne och sätt på privata kläder.

•	Lägg rena lakan över och under kroppen.

•	Städa upp i rummet, ta undan sjukvårdsmaterial.

•	Arrangera kroppen så att den ser fridfull ut inför en eventuell visning.

Transport av kroppen

•	Namnband ska finnas på hand- och fotled. Sätts på av sjuksköterska.

•	Det är inte bråttom att transportera iväg kroppen, låt närstående ta sin tid.

Sjuksköterskan bokar transporten.

Sveriges Begravningsbyråers Förbunds skrift med titeln "Hur gör jag nu?” diskuteras de vanligaste frågorna som närstående har efter dödsfallet. Skriften ger råd bl.a. om vad som behöver planeras, det som händer med den avlidne samt frågor rörande begravningsceremonin. Skriften är konkret, lättläst och ger praktisk handledning till närstående.

Minnesstund i boendegruppen

Många gånger har medboende lagt märke till att någon av deras grannar saknas omkring matbordet. Vårdpersonal har sekretess, men det förhindrar inte att man efter ett dödsfall på enheten håller en minnesstund eller liknande där man berättar att vederbörande avlidit.