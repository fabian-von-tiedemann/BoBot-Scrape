---
title: "esblcarba faktablad"
source_file: "Vård- och omsorgsboende/esblcarba%20faktablad.pdf"
source_url: "https://botwebb.botkyrka.se/download/18.32a8422518d54c030491bbe1/1706948925204/esblcarba%20faktablad.pdf"
---

1 (2)

Smittskydd Stockholm
Smittskyddsläkaren
# SMITTSKYDDSBLAD

Gäller från 2023-04-18

---

www.smittskyddstockholm.se

ESBL-carba-bildande bakterier, patientinformation
Varför har jag fått den här informationen?
Prover har visat att du har en bakterie som är resistent (motståndskraftig) mot
antibiotika. I det här informationsbladet kan du läsa mer om vad det innebär och
vad du ska tänka på för att inte smitta andra.
Vad är ESBL-carba-bildande bakterier?
ESBL-carba betyder Extended Spectrum Betalactamas med karbapenemas-
aktivitet. Det är ett ämne som finns hos vissa bakterier och gör att de blir
resistenta mot vissa antibiotika.

ESBL-carba-bildande bakterier kan finnas i tarmen som en del av den normala
tarmfloran utan att man blir sjuk. Det kallas att vara bärare. Precis som vanliga
bakterier kan ESBL-carba-bildande bakterier ibland orsaka infektioner,
exempelvis urinvägsinfektioner.

Bakterier med ESBL-carba orsakar inte fler eller allvarligare infektioner än
vanliga bakterier, men vid behandling av en infektion behöver man använda
särskilda sorters antibiotika.
Hur smittar ESBL-carba-bildande bakterier?
ESBL-carba-bildande bakterier kan smitta mellan människor via händer som är
förorenade med tarmbakterier, till exempel efter toalettbesök. Man kan också
smittas via mat och vatten.

En person som bara är bärare av ESBL-carba-bildande bakterier i tarmen sprider
sällan smitta. Vid vissa situationer ökar mängden bakterier och då ökar också
risken för att sprida smitta. Det kallas för riskfaktorer för smittspridning.

Riskfaktorer för smittspridning kan till exempel vara:
•
diarré
•
katetrar eller stomier
•
öppna sår.
Kan man bli av med ESBL-carba-bildande bakterier?
Det kan variera från månader till år hur länge man bär på ESBL-carba-bildande
bakterier i tarmen. Det går inte att säga hur länge man kommer att bära på
bakterierna, men de flesta blir av med dem med tiden. Man behöver oftast inte
göra kontroll av avföringsprov.
Vad ska jag tänka på för att inte smitta andra?
Det viktigaste du kan göra är att ha en noggrann handhygien. Om du inte har
några riskfaktorer är risken liten för att du ska smitta och du kan umgås som
vanligt med andra. Du kan också ha sex som du brukar. Du kan arbeta som
vanligt. Barn kan vara i förskola och skola och delta i alla aktiviteter.

2 (2)

Smittskydd Stockholm
Smittskyddsläkaren
## SMITTSKYDDSBLAD

Gäller från 2023-04-18
www.smittskyddstockholm.se

Särskilda hygienrutiner för dig med riskfaktorer
Om du har riskfaktorer för smittspridning ökar risken att du sprider smitta. Då
ska du tänka på följande:
•
Var noga med att tvätta händerna. Använd egen handduk och
toalettartiklar.
•
Bada inte i bassäng samtidigt som andra.
•
Täck över sår med förband och byt förbandet om det vätskar igenom.
•
Om du har kateter bör du ha den under kläderna.
•
Tvätta händerna efter att du varit i kontakt med sår, förband eller
katetrar.
Behöver jag berätta för andra att jag är bärare?
Du behöver inte berätta för någon i din omgivning att du är bärare av ESBL-
carba-bildande bakterier.

Om du behöver behandlas med antibiotika är det mycket viktigt att du får rätt
sorts antibiotika. Innan behandling behöver man också ta en bakterieodling. För
din egen skull ber vi dig därför berätta för din läkare att du är bärare av ESBL-
carba-bildande bakterier.

Om du läggs in på sjukhus, ska opereras eller vistas på särskilt boende är det bra
om du berättar för din läkare att du bär på ESBL-carba-bildande bakterier.
Smittspårning
Enligt smittskyddslagen måste du medverka i smittspårning. Det innebär att ge
information så att vårdpersonal kan bedöma när, var och hur du kan ha smittats
och om du kan ha smittat andra.

Det du berättar är sekretessbelagt (hemligt) och de personer som du berättar om
kommer inte att få reda på vem du är.
Om smittskyddsbladet
Smittskyddsbladet tas fram av Smittskyddsläkarföreningen och gäller nationellt.