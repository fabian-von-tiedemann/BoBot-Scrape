---
title: "01 - Förord"
source_file: "Vård- och omsorgsboende/01%20-%20F%C3%B6rord.docx"
source_url: "https://botwebb.botkyrka.se/download/18.2b89c706171ac57e396e469/1588676981388/01%20-%20F%C3%B6rord.docx"
---

Förord

Syftet med denna pärm är att samla kunskap och de rutiner och arbetsredskap vi i Botkyrka kommun använder vid vård i livets slutskede. Detta ska vara en levande pärm som används för att kvalitetssäkra vården vi ger till våra boende i livets slutskede.

De allra flesta dödsfall som sker på våra boenden är förväntade. Det vill säga att baserat på den boendes sjukdomshistoria, allmäntillstånd och vissa särskilda kännetecken så kan man förstå att den boende närmar sig livets slutskede. För att identifiera när vården behöver övergå från livsförlängande och botande till symptomlindrande måste teamet lyfta frågan tillsammans. Det kan man göra genom att i teamet ställa sig ”the surprise question”: skulle vi bli överraskade om den boende inte finns kvar i livet om ett halvår? Om svaret är nej, vi skulle inte bli överraskade om den boende avlidit inom ett halvår, så måste vi tillsammans med läkare, närstående och samtliga i teamet, börja planera för hur den sista tiden i livet för den boende ska se ut. Vid den tidpunkten är det också bra att ta fram denna pärm.

Det är inte helt lätt att hålla isär begreppen palliativ vård och vård i livets slutskede. Ibland säger man till och med palliativ vård i livets slutskede. Palliativ vård är enligt socialstyrelsen ”hälso- och sjukvård i syfte att lindra lidande och främja livskvaliteten för patienter med progressiv, obotlig sjukdom eller skada.” I vår verksamhet ger vi vård och omsorg till personer över 65 år och den palliativa vården följer livets gång ända in i slutet. Ett vanligt sätt att dela upp palliativ vård är att dela upp den i tidig fas och sen fas. I vår verksamhet är det främst den senare fasen av palliativ vård som vi arbetar med.