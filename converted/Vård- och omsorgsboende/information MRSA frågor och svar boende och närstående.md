---
title: "information MRSA frågor och svar boende och närstående"
source_file: "Vård- och omsorgsboende/information%20MRSA%20fr%C3%A5gor%20och%20svar%20boende%20och%20n%C3%A4rst%C3%A5ende.pdf"
source_url: "https://botwebb.botkyrka.se/download/18.32a8422518d54c030491bbea/1706948959753/information%20MRSA%20fr%C3%A5gor%20och%20svar%20boende%20och%20n%C3%A4rst%C3%A5ende.pdf"
---

# MRSA
Information till patienter
och närstående

Denna broschyr är utarbetad 2024 av Smittskydd Stockholm,
Vårdhygien Stockholm och Strama Stockholm, samtliga
tillhörande Hälso- och sjukvårdsförvaltningen i Region
Stockholm, samt MRSA- teamet, Infektionskliniken,
Danderyds sjukhus AB.
Om du vill ha mer information besök gärna
www.smittskyddstockholm.se
Grafisk form: Smittskydd Stockholm Foto: Fotoakuten och
iStockphoto (personerna på bilderna har inget med innehållet i
texten att göra).

3
## MRSA
## MRSA
Information till patienter
och närstående
Du eller en närstående har konstaterats
bära på MRSA. Vem kan du / ni fråga eller
få hjälp av?
Många frågor kan dyka upp när man får
besked att man bär på MRSA. Det är MRSA-
teamet på infektionskliniken, Danderyds
sjukhus som har huvudansvaret för
uppföljning av MRSA- bärarskap i Region
Stockholm. Där finns en patientansvarig läkare
och en patientansvarig sjuksköterska som du
kan vända dig till med dina frågor.
Du får ett bärarkort med namn och
telefonnummer till MRSA-teamet. Ha
med dig bärarkortet och visa upp när du
söker vård, det gäller besök hos läkare,
sjuksköterska, tandläkare,
sjukgymnast, arbetsterapeut,
fotvårdsspecialist
(medicinsk fotvård) med
mera. Ett bärarkort ska
bidra till att du får rätt
vård och behandling,
samt att smittspridning
förebyggs.
Vad är MRSA?
MRSA (meticillinresistenta
Staphylococcus aureus) är inte en
sjukdom utan en bakterie. Meticillin står för
en grupp av antibiotika och resistenta innebär
att bakterierna är motståndskraftiga mot

4
antibiotika som tillhör den gruppen. MRSA
är inte någon ny bakterie utan en variant av
Staphylococcus aureus.
Vad är Staphylococcus aureus?
Staphylococcus aureus (S. aureus), även
kallad gul stafylokock, är oftast en ofarlig
bakterie som kan finnas på huden. S. aureus
förekommer normalt också i näsan hos
ungefär var tredje person. Bakterien ”trivs”
speciellt bra när huden är skadad eller där
det finns främmande material, som till
exempel en urinkateter. I regel märker man
inte att bakterierna finns där. Ibland kan
de dock orsaka infektioner och då vanligen
sårinfektioner eller bölder.
Vad är skillnaden mellan vanliga S. aureus
och MRSA?
Skillnaden mellan vanliga S. aureus och MRSA
är att MRSA är resistenta (motståndskraftiga)
mot de antibiotika som oftast används
för att behandla infektioner orsakade av
stafylokocker. Man kan bära MRSA i näsan
eller på huden precis som vanliga S. aureus
utan att märka detta. Man har då inga besvär
och behöver inte antibiotikabehandling för
att få bort bakterierna. MRSA kan precis som
andra stafylokocker orsaka sårinfektioner,
bölder eller i sällsynta fall allvarligare
infektioner. MRSA orsakar dock inte svårare
infektioner än andra stafylokocker.
Vad är problemet med MRSA?
Problemet med MRSA är att man inte kan
använda vanlig antibiotikabehandling
(stafylokock-penicillin) om MRSA orsakar en
infektion. Det gör att behandlingen kan bli
mer komplicerad och oftare ger biverkningar.

5
## MRSA
Hur blir man smittad?
MRSA smittar via så kallad kontaktsmitta,
till exempel via händer. Om man har skadad
hud, till exempel eksem eller kroniska sår är
risken för smitta större. Smitta kan ske både
i samhället och i vården. MRSA är vanligare
utanför Norden, vilket medför större risk för
smitta vid resor.
Vem riskerar att bli bärare av MRSA?
Alla kan bli bärare av MRSA. Särskilt stor risk att
bli bärare har personer som har eksem, kroniska
sår, urinvägskateter eller stomi.
Hur kan spridning av MRSA inom vården
undvikas?
Sjukvårdspersonalen har rutiner för att
undvika smittspridning, bland annat rörande
handdesinfektion och kläder, som de tillämpar
för alla patienter. Som en extra säkerhetsåtgärd
ska du helst ha ett eget vårdrum om du läggs
in på sjukhus. Det är också viktigt att du är
noggrann med din handhygien.
Hur ska jag göra hemma för att inte smitta
mina närstående eller andra personer?
MRSA smittar normalt inte när du träffar
andra personer, tar
i hand, ger en kram
eller i samlivet. Är
du bärare av MRSA
i näsan eller på
huden men inte har
några hudskador
(sår, eksem
eller liknande),
urinkateter eller
”konstgjord”
kroppsöppning för

6
främmande material (kateter, nål etc.) kan du
leva precis som vanligt och umgås med andra.
Det gäller även dusch eller bad i badkar, i
allmänt bassängbad eller utomhus. Du kan
också ha sex som du brukar.
Om du har sår är det viktigt att såret är
omlagt. Undvik bassängbad om du har sår,
eksem eller annan hudskada. Det är också
viktigt att du alltid tvättar händerna noggrant
om du berört sårområdet eller en eventuell
kateter. Vid dusch, bad och handtvätt bör du
ha egen handduk och flytande tvål. Dela ej
rakhyvel och tandborste med andra. Tvätt
av handdukar och sänglinne bör ske vid
60°C. Kläder tvättas vid den temperatur som
plagget tål.
Kan jag ta emot besök hemma och på
sjukhuset?
Det finns inga hinder för att ta emot besök
eller att träffa andra personer i deras hem eller
på andra ställen.
Kan jag få hjälp hemma med såromläggning
och byte av kateter?
Ja, dina anhöriga eller någon som hjälper
dig i hemmet kan lägga om sår eller
byta kateterpåse. Det är viktigt
att den personen har god
handhygien och tvättar och
desinfekterar händerna
efter såromläggning eller
byte av kateterpåse.
Personer, anhöriga eller
sjukvårdspersonal, som har
sår eller eksem ska helst
inte hjälpa dig med sårvård
eller att byta kateterpåse.

7
## MRSA
Hur ska jag göra då jag söker sjukvård, till
exempel på vårdcentral eller sjukhus, eller
om jag ska flytta till ett äldreboende?
Det är viktigt att du talar om att du är bärare
av MRSA. Detta för att du ska få bästa möjliga
vård och för att minimera risken för en
eventuell spridning av MRSA-bakterierna. Visa
ditt bärarkort.
Vilken behandling kan jag få?
Är du bärare av MRSA, till exempel i sår, urin
eller i näsan, utan att ha en infektion behövs i
regel ingen antibiotikabehandling. Din läkare
avgör detta och informerar dig. Om MRSA-
bakterien skulle ge upphov till en infektion
som kräver behandling väljer din läkare
lämpligt preparat och avgör hur länge du
behöver behandling.
Kan jag bli av med MRSA?
Om upprepade prov för MRSA är negativa kan
MRSA-teamet göra bedömningen att du inte
längre bär på MRSA. Om du har MRSA och
dessutom sår, eksem, urinkateter eller någon
”konstgjord” kroppsöppning kan det vara
svårare att bli av med MRSA och fler negativa
prover behövs.
Kan jag smittas med MRSA igen?
Du kan smittas igen med MRSA eftersom man
inte blir immun mot bakterien.

## WWW.SMITTSKYDDSTOCKHOLM.SE