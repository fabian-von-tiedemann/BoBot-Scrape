---
title: "atgader-smittspridning-virusorsakade-luftvagsinfektioner-vard-och-omsorg"
source_file: "Vård- och omsorgsboende/atgader-smittspridning-virusorsakade-luftvagsinfektioner-vard-och-omsorg.pdf"
source_url: "https://botwebb.botkyrka.se/download/18.4eb47cc218bcc06c52a285c0/1700628523464/atgader-smittspridning-virusorsakade-luftvagsinfektioner-vard-och-omsorg.pdf"
---

Åtgärder mot smittspridning av
virusorsakade luftvägsinfektioner
inom vård och omsorg

2
Denna titel kan laddas ner från: www.folkhalsomyndigheten.se/publicerat-material/. En del av våra titlar
går även att beställa som ett tryckt exemplar, se våra kundtjänst och köpvillkor.
Citera gärna Folkhälsomyndighetens texter, men glöm inte att uppge källan. Bilder, fotografier och
illustrationer är skyddade av upphovsrätten. Det innebär att du måste ha upphovspersonens tillstånd att
använda dem.
© Folkhälsomyndigheten, 2023.
Artikelnummer: 23127

3
Om publikationen
Utifrån lärdomar av covid-19 pandemin och en återgång till en mer normal
situation inom vård och omsorg ser Folkhälsomyndigheten och verksamheterna
som bedriver vård och omsorg ett behov av en generisk vårdhygienisk vägledning
för virusorsakade luftvägsinfektioner. Syftet med underlaget är att minska
sjuklighet och dödlighet av årligen återkommande virusorsakade
luftvägsinfektioner inom vård och omsorg. Väl förankrade nationella
rekommendationer bidrar till jämlika insatser.
Målgrupper för publikationen är chefer och medicinskt ansvariga inom vård- och
omsorgsverksamheter i regioner och kommuner, inklusive privata verksamheter,
samt regionernas smittskydds- och vårdhygienenheter. Vägledningen utgör ett stöd
när förebyggande åtgärder och rutiner tas fram, regionalt och lokalt, i dialog med
vårdhygienisk expertis. Dessa åtgärder och rutiner bör finnas på plats och i
beredskap för att förebygga, alternativt minska, smittspridning av virusorsakade
luftvägsinfektioner till patienter, omsorgstagare och personal inom vård och
omsorg.
Vägledningen har tagits fram i samråd med en referensgrupp med representanter
från Svenska Hygienläkarföreningen, Svensk Förening för Vårdhygien,
MAS/MAR-riksförening, Föreningen för klinisk mikrobiologi, NAG Vårdhygien
och Smittskyddsläkarföreningen.

Folkhälsomyndigheten
Johan Kaarme
Avdelningschef, avdelningen för smittskydd och hälsoskydd

4
Innehåll
Om publikationen .................................................................................................................... 3
Innehåll ................................................................................................................................... 4
Ordlista .................................................................................................................................... 6
Avgränsningar ......................................................................................................................... 7
Sammanfattning ...................................................................................................................... 8
Bakgrund ................................................................................................................................. 9
Symtom hos omsorgstagare, patienter och personal.......................................................... 9
När bör virusorsakad luftvägsinfektion hos patienter och omsorgstagare misstänkas? ...... 9
Diagnostik av virusorsakade luftvägsinfektioner ................................................................. 9
Inkubationstid ................................................................................................................... 10
Smittvägar......................................................................................................................... 10
Smittsamhet ...................................................................................................................... 10
Smittsamhetsbedömning .............................................................................................. 10
Förebyggande åtgärder ......................................................................................................... 12
Grundförutsättningar......................................................................................................... 12
Smittförebyggande strategier ........................................................................................... 12
Riskbedömning och förebyggande åtgärder vid misstänkt eller konstaterad smitta ......... 14
Vaccination ........................................................................................................................ 14
Vaccination för patienter och omsorgstagare i riskgrupp ............................................. 14
Vaccination av personal ................................................................................................ 15
Tvätt och städning ............................................................................................................ 15
Personal med symtom....................................................................................................... 15
Åtgärder vid ökad risk för smittspridning .............................................................................. 16
Hålla avstånd .................................................................................................................... 16
Munskyddsansvändning för att förhindra spridning från smittsam person ....................... 16
Besök och aktiviteter ......................................................................................................... 17
Utbrottshantering .............................................................................................................. 17
Lokalt utbrott i vård- och omsorg ................................................................................. 17
Principer vid utbrottshantering ..................................................................................... 17

5
Screening .......................................................................................................................... 17
Handläggning vid misstänkt eller konstaterad smitta ............................................................ 18
Akutmottagning och andra mottagningar ......................................................................... 18
Inläggning och fortsatt vård och omsorg .......................................................................... 18
Patienter och omsorgstagare som exponerats för luftvägsvirus ....................................... 18
Transport av patienter och omsorgstagare med smittsam virusorsakad luftvägsinfektion19
Läs mer.................................................................................................................................. 20

6
Ordlista

Andningsskydd FFP2, FFP3
Avser andningsskydd av typen filtrerande
halvmasker som testas enligt SS-EN
149+A1:2009. Syfte är att skydda bäraren
från smitta via luftvägarna. FF står för
Filtering Facepiece och P för partiklar och
siffran anger skyddseffektens klass.
Indelningen i klasserna sker utifrån
effektivitet, totalt inläckage samt
skyddsfaktor.
Kohortvård
Insjuknade och exponerade vårdas på
separata rum med särskilt avdelad personal.
Omsorgstagare
I vägledningen används omsorgstagare för
individer som får vård och omsorg i
kommunal vård och omsorg inklusive
privata verksamheter.
# PCR
Polymerase Chain Reaction
(polymeraskedjereaktion). Den vanligaste
metodiken för att identifiera virus som
orsakar luftvägsinfektion, genom påvisning
av virusets arvsmassa.
Personal inom vård och omsorg
I vägledningen används personal i
betydelsen alla personer som arbetar eller är
under utbildning nära patient/omsorgstagare
inom vård och omsorg i kommunal, regional
och privat regi.
RS-virus
Respiratoriskt syncytial virus.
SARS-CoV-2
SARS-coronavirus-2. Viruset som orsakar
covid-19.
Screening
Provtagning av symtomfria personer. Kan
avse patienter, omsorgstagare och personal.
Utbrottshantering

I vägledningen avses handläggning av
utbrott i vård och omsorg.
Vård och omsorg
I vägledningen används begreppet i
betydelsen hälso- och sjukvård och
omsorgsverksamheter där personer vårdas,
bor eller vistas.

7
Avgränsningar
Vägledningen beskriver inte vilken funktion som fattar beslut om
smittförebyggande åtgärder då detta varierar mellan olika regioner, kommuner och
verksamheter. Lokala rutiner behöver utarbetas för att tydliggöra ansvarsfördelning
avseende smittförebyggande åtgärder. I vägledningen omfattas inte barnomsorg i
begreppet vård och omsorg.
Vägledningen omfattar inte behandlingsrekommendationer avseende aktuella
luftvägsinfektioner.

8
Sammanfattning
Vägledningen omfattar smittförebyggande åtgärder vid virusorsakade
luftvägsinfektioner. Dels sådana förebyggande åtgärder som alltid bör finnas på
plats inom vård- och omsorgsverksamheter för att minimera risken för
smittspridning av virusorsakade luftvägsinfektioner och dels åtgärder som särskilt
kan behövas vid ökad smittspridning i samhället. Vägledningen beskriver också
övergripande om utbrottshantering inom vård- och omsorgsmiljöer samt
rekommendationer kring handläggning vid misstänkt eller konstaterad smitta.
De rekommendationer som ges behöver anpassas efter förhållanden i respektive
region, kommun och verksamhet. Det kan även innebära ytterligare
smittförebyggande åtgärder än de som presenteras i denna vägledning.
Regional eller lokal delegeringsordning avgör vem som fattar besluten och
vårdgivaren och chef för verksamheten är ansvarig för att det smittförebyggande
arbetet, inklusive arbetet med hantering av smittrisker i medarbetarnas arbetsmiljö,
genomförs korrekt.

9
## Bakgrund
Risken för att bli allvarligt sjuk i virusorsakade luftvägsinfektioner ökar med
stigande ålder och för personer som har andra riskfaktorer, till exempel nedsatt
immunförsvar. Vägledningen är avsedd att vara ett stöd i det förebyggande arbetet
och vid handläggningen av misstänkta och bekräftade virusorsakade
luftvägsinfektioner, särskilt för infektioner orsakade av SARS-CoV-2, influensa-
och RS-virus. Vägledningen är relevant även för andra virusorsakade
luftvägsinfektioner, som humant metapneumo-, rhino-, entero-, adeno-,
parainfluensavirus samt humana säsongscoronavirus eller luftvägsinfektioner som
bedöms vara virusorsakade men där orsaken inte fastställts.
Symtom hos omsorgstagare, patienter och personal
Varje verksamhet behöver vara uppmärksam på symtom hos patienter,
omsorgstagare och personal. Personal med nytillkomna symtom på
luftvägsinfektion rekommenderas att stanna hemma. Patienter och omsorgstagare
med misstänkt eller bekräftad virusorsakad luftvägsinfektion bör, så långt det är
möjligt, inte vistas med andra patienter eller omsorgstagare förrän de bedöms som
smittfria.
När bör virusorsakad luftvägsinfektion
hos patienter och omsorgstagare misstänkas?
Förekomst av minst ett av följande nytillkomna symtom: hosta, ont i halsen,
andfåddhet, eller rinnande/täppt näsa, med eller utan feber, och att ansvarig vård-
och omsorgspersonal misstänker att orsaken är infektion.
Även ett akut insjuknande i lunginflammation eller annan allvarlig nedre
luftvägsinfektion utan annan uppenbar förklaring eller bortfall av lukt/smaksinne
ska inge misstanke. Mag-tarmsymtom t.ex. illamående och kräkningar kan också
förekomma vid virusorsakad luftvägsinfektion. Hos äldre kan insjuknandet vara
okaraktäristiskt, till exempel akut feber och förvirring.
Diagnostik av virusorsakade luftvägsinfektioner
Säkerställande av orsak till luftvägsvirusinfektion är i första hand ett stöd för den
medicinska handläggningen och behandlingen av individen. I vård och omsorg
finns dock oftast även ett värde i att identifiera vilket virus som orsakar en
infektion eller ett utbrott, som stöd för de fortsatta smittförebyggande åtgärderna.
För både covid-19 och influensa finns virusspecifik antiviral behandling som
minskar risken för allvarligt utfall hos sköra individer. Värdet av sådan behandling
är helt beroende av att den sätts in tidigt. För influensa finns även profylax med
specifika antiviraler till exponerade individer vilket kan minska smittspridningen.
Därmed är tillgång till snabb diagnostik med PCR för SARS-CoV-2 och influensa
betydelsefull för optimal handläggning av virusorsakade luftvägsinfektioner i vård

10
och omsorg. Det är vanligt med PCR-paneler för luftvägsvirus där flera virus
analyseras på samma gång, vanligtvis SARS-CoV-2, influensa A/B- och RS-virus.
Analys av flera virus med bredare paneler kan vara av betydelse för snabb
handläggning av enskilda patienter eller vid utredning av utbrott i vård och omsorg,
men är inte nödvändigt som generell rutin.
Behandling och profylax vid influensa – behandlingsrekommendation
(Läkemedelsverket)
Nationellt vårdprogram för covid-19
Inkubationstid
Inkubationstiden för virusorsakade luftvägsinfektioner är vanligtvis 1-5 dagar. För
SARS-CoV-2 i typiska fall 2-5 dagar, för influensa 1-4 dagar och för RS-
virusinfektion 3-5 dagar.
Smittvägar
Virus överförs från person till person via små och stora droppar från en smittad
individs luftvägar till den omgivande luften, och kan på så sätt föras till andra
individers luftvägar och luftvägsslemhinnor. Influensavirus kan även överföras till
ögats slemhinnor. Virus överförs sannolikt även via direkt eller indirekt
kontaktsmitta exempelvis via händer eller föremål. Epidemiologiska
undersökningar, djurmodeller och modelleringar talar för att den vanligaste
smittvägen är via inandning av små droppar i luften.
Smittsamma sjukdomar A-Ö (Folkhälsomyndigheten)
Smittsamhet
Smittsamhet från en person med virusorsakad luftvägsinfektion kan föreligga redan
innan symtomdebut och är som störst under perioden kring insjuknandet och ett par
dagar framåt. Därefter kan smittsamheten variera i längd, bland annat beroende på
personens immunförsvar och sjukdomens allvarlighetsgrad. Individuella
bedömningar och anpassningar kan behöva göras.
Smittsamhetsbedömning
Baserat på kunskap för vuxna patienter och omsorgstagare utan immunsuppression
med covid-19 och influensa kan en individ med luftvägsinfektion betraktas som
smittfri när följande kriterier är uppfyllda:
A. 5 dagar efter symtomdebut och,
B. feberfrihet i minst 24 timmar och,
C. klinisk förbättring.
Om en person inte har några symtom alls bedöms personen som smittsam från
provtagningsdatum.

11
För barn, särskilt spädbarn och immunsupprimerade med RS-virusinfektion,
rekommenderas smittförebyggande åtgärder under hela sjukhusvistelsen på grund
av långvarig virusutsöndring.
Smittsamhet vid influensa kan beräknas ha upphört om patienten har fått antiviral
behandling i minst tre dagar och varit stabilt förbättrad avseende influensasymtom
under de senaste 24 timmarna.
Personer med bekräftad covid-19 och immunsuppression eller kritisk sjukdom som
vårdats på IVA, behöver en individuell bedömning. Som riktmärke bedöms
smittsamheten låg vid mer än 1 dygns feberfrihet, stabil klinisk förbättring och
minst 14 dagar efter symtomdebut.

12
Förebyggande åtgärder
Grundförutsättningar
Verksamhetsansvarig behöver i det förebyggande arbetet göra riskanalyser som
omfattar såväl patientsäkerhet som arbetsmiljön för medarbetare. Vård och
omsorgsverksamheter behöver därefter sätta in åtgärder som skyddar såväl
patienter, omsorgstagare som personal från smitta.
Arbetet ska ha som målsättning att eliminera smittrisker och om inte det går vidtas
åtgärder för att begränsa smittrisker. Med en god organisation och väl
implementerade arbetssätt och rutiner kan smittspridning förebyggas och risken för
utbrott minimeras. Basala hygienrutiner och andra smittförebyggande åtgärder
ingår i grunden för arbetet. All personal, även vikarier och timanställda, ska
genomgå introduktion och återkommande fortbildning och träning i detta.
Verksamheten behöver organisera personalen, erbjuda vaccination och anpassa
lokalerna och utrustning för att förebygga smittspridning och vårdrelaterade
infektioner. Behov av åtgärder och hur dessa planeras, bedöms utifrån respektive
verksamhet. Verksamheten behöver genom sina kvalitetsledningssystem samt
arbetsmiljöledningssystem regelbundet följa upp, bland annat genom
egenkontroller, följsamhet till vårdhygieniska rutiner och förekomst av
vårdrelaterade infektioner.
Smittförebyggande strategier
Nr 1 Eliminera smittrisk när det är möjligt:
- Identifiera misstänkt smittsamma patienter (inom akutsjukvården exempelvis
via triagering) och omsorgstagare och förebygg fortsatt smittspridning.
- Informera personal om att stanna hemma vid nytillkomna symtom på
luftvägsinfektion.
- Ta ställning till vilka medicinska besök eller behandlingar som bör skjutas upp
vid misstänkt eller verifierad smitta. Ta hänsyn till den risk det innebär att
skjuta upp besöket eller behandlingen.
Nr 2 Använd arbetssätt som minskar smittrisker:
- Säkerställ att personalen får utbildning och träning i basala hygienrutiner och
andra smittförebyggande åtgärder. Användning av munskydd, och personlig
skyddsutrustning.
- Tillse att det finns tillgång till förkläden, undersökningshandskar,
skyddshandskar, skyddsglasögon/visir, munskydd och andningsskydd med
beredskap för ökat behov vid epidemier och pandemier.
- Säkerställ att besökare, patienter och omsorgstagare får information om rutiner
för att förebygga smitta.

13
- Organisera lokaler för personalens rast och återhämtning, samt
omklädningsrum så att risken för smittspridning är låg.
- Tillse att lokala städ-, tvätt-, rengörings-, desinfektions- och avfallsrutiner
följs.
- Genomför riskbedömningar i relation till specifika arbetsmoment.
- Uppmuntra och mät regelbundet följsamheten till basala hygienrutiner.
Nr 3 Erbjud vaccination:
- Erbjud personal, patienter och omsorgstagare vaccination enligt nationella
rekommendationer.
Nr 4 Minska smittrisk med tekniska och fysiska åtgärder:
- Tillse att ventilation i lokaler för vård och omsorg följer nationella
rekommendationer om antal personer i lokalen och luftflöden. Konsultera, vid
behov, expertis inom ventilationsteknik och vårdhygien.
- Eftersträva att antalet vårdrum på sjukhus för patienter med känd eller
misstänkt infektion med luftvägsvirus är tillräckligt, med beredskap för ökat
behov vid epidemier och pandemier.
- Tillse att vårdrum på sjukhus är funktionella för vård av smittsamma patienter
avseende ventilationskapacitet och möjlighet att hålla avstånd.
- Använd principen att fysiskt reducera smittrisk så nära smittkällan som
möjligt, till exempel med punktutsug vid arbete i luftvägarna.
Nr 5 Säkerställ diagnostik:
- Tillse att flöden och rutiner för relevant diagnostik av luftvägsinfektioner är på
plats. Detta förutsätter ett samarbete mellan kommuner och regioner.
- Tillse att det finns tillräcklig diagnostisk kapacitet, även vid situationer med
hög smittspridning. Ansvaret för beredskap vid ökade volymer under
epidemier och pandemier vilar på respektive region.

Föreskrifter om basal hygien i vård och omsorg SOSFS 2015:10 (Socialstyrelsen)

Föreskrifter och allmänna råd om smittförebyggande åtgärder i vissa verksamheter
enligt SoL och LSS. HSLF-FS 2022:44 (Socialstyrelsen)

Basala hygienrutiner och god hygienisk standard (Socialstyrelsen)

Ledningssystem för systematiskt kvalitetsarbete (Socialstyrelsen)

Användning av personlig skyddsutrustning (AFS 2001:3), föreskrifter
(Arbetsmiljöverket)

Systematiskt arbetsmiljöarbete (AFS 2001:1), föreskrifter (Arbetsmiljöverket)

Smittrisker (AFS 2018:4), föreskrifter (Arbetsmiljöverket)

14
Smittspridning och ventilation (Arbetsmiljöverket)

Förebygg smittspridning i vård och omsorg (Arbetsmiljöverket)
Riskbedömning och förebyggande åtgärder
vid misstänkt eller konstaterad smitta
Följande grundläggande åtgärder gäller alltid:
- Tillämpning av basala hygienrutiner.
- Goda möjligheter att hålla avstånd.
Erfarenheter från vård av patienter och omsorgstagare med virusorsakade
luftvägsinfektioner före och under pandemin tyder på att basala hygienrutiner,
munskydd och visir eller skyddsglasögon ger vårdpersonal skydd mot infektion.
Samtidigt visar aktuell kunskap att luftvägsvirus ofta överförs genom inandning av
små droppar, mot vilket munskydd traditionellt sett har ansetts ge ett lägre skydd.
Ytterligare skyddsutrustning kan efter riskbedömning behöva användas. Följande
faktorer kan beaktas. Individens smittsamhet är högst vid symtomdebut och ett par
dagar framåt, ökad risk vid korta avstånd (ofta angivet som < 2 meter), långvarig
kontakt, kraftig hosta, medicinska åtgärder och omvårdnadsmoment med misstänkt
ökad risk för smittspridning, nedsatt immunstatus och bristande ventilation i
rummet.
Vid kontakt med patienter och omsorgstagare med misstänkt eller bekräftad
virusorsakad luftvägsinfektion rekommenderas:
- Munskydd (av typen IIR) och visir eller skyddsglasögon vid arbete med kort
avstånd från personen.
- Vid nära och långvarig kontakt och/eller kontakt med individer med kraftig
hosta eller de andra faktorerna beskrivna ovan ska användning av
andningsskydd (FFP2 eller FFP3) övervägas så länge som individen bedöms
smittsam.
För vägledning om fågelinfluensa hänvisas till publikationen:
Vägledning om vårdhygieniska åtgärder i sjukvården vid misstänkt eller bekräftat
fall av högpatogen fågelinfluensa (Folkhälsomyndigheten)
Vaccination
Vaccination för patienter och omsorgstagare i riskgrupp
Det finns vaccin mot virusinfektioner som covid-19, influensa och RS-
virusinfektion. Dessa har alla en god effekt mot svår sjukdom och det är av stor
vikt att personer i riskgrupp erbjuds de rekommenderade vaccinationerna.
Det är viktigt att regioner, kommuner, vårdgivare och myndigheter samverkar i
arbetet med att upplysa personer i riskgrupp om erbjudandet och värdet av

15
vaccination, till exempel i samband med de årliga influensa- och covid-19
vaccinationskampanjerna. Det är av stort värde för den enskilde att vårdgivare tar
tillfället i akt att informera om erbjudandet om vaccination och även erbjuder
vaccination vid olika typer av kontakt med personer i riskgrupp.
Vaccination mot RS-virus (Folkhälsomyndigheten)
RS-virus: Riskgrupper och rekommendationer om förebyggande insatser
(Folkhälsomyndigheten)
Rekommendationer om influensavaccination till riskgrupper
(Folkhälsomyndigheten)
Rekommendationer om vaccination mot covid-19 (Folkhälsomyndigheten)
Vaccination av personal
Vägledning för vaccination av personal inom vård och omsorg
(Folkhälsomyndigheten)
Tvätt och städning
Daglig städning och slutstädning sker enligt ordinarie rutin. Personalen som
genomför städningen informeras om att dörren bör hållas stängd då utrymmet
städas. Tvätt och avfall hanteras enligt ordinarie rutin.
Personal med symtom
Medarbetare med nytillkomna symtom på luftvägsinfektion rekommenderas att
stanna hemma. Den som är sjuk tar själv ansvar för att stanna hemma från jobbet
för att inte smitta andra och kan vid tveksamhet stämma av med sin chef.
Grundregeln för återgång i arbete är att personen ska vara förbättrad och feberfri
sedan minst ett dygn vid återgång till arbete. Regional vårdhygienenhet kan
vägleda vid behov.

16
Åtgärder vid ökad risk för smittspridning
I tillägg till de grundläggande åtgärderna ovan kan verksamheter vid exempelvis
ökande smittspridning i samhället eller vid lokala utbrott inom vård och omsorg
behöva vidta ytterligare förebyggande åtgärder för att minska risken för
smittspridning. Beslut om vilka åtgärder som är aktuella fattas utifrån det
epidemiologiska läget och lokala riskbedömningar.
Hålla avstånd
Vid ökande smittspridning av luftvägsinfektioner i samhället behöver
verksamheten planera för att undvika att patienter, omsorgstagare, besökare och
personal smittas. Som ett led i beredskapen för ökande smittspridning behöver
verksamheten säkerställa att det finns goda möjligheter att hålla avstånd mellan alla
personer som vistas i verksamhetens lokaler, såväl i lokaler för vård, omsorg och
administration som i personalrum, omklädningsrum med mera.
Munskyddsansvändning för att
förhindra spridning från smittsam person
Eftersom smitta kan förekomma innan symtomdebut kan munskyddsansvändning i
vissa fall vara motiverad. Ställningstagande till vilken nivå av
munskyddsanvändning som bör tillämpas avgörs av det epidemiologiska läget i
samhället och riskbedömning för särskilda verksamheter och vård- och
omsorgstagare. Faktorer som skyddseffekt av vaccination och förekomst av lokala
utbrott bör också ingå i ställningstagandet.
Riskbedömning för anpassning av munskyddsanvändning, är verksamhetens ansvar
och görs i första hand regionalt eller lokalt.
Exempel på omfattning av munskyddsanvändning som kan tillämpas:
- För personal vid ansiktsnära arbete med patient eller omsorgstagare.
- Kontinuerligt för personal då de befinner sig i de aktuella lokalerna.
- Kontinuerligt för personal och besökare då de befinner sig i de aktuella
lokalerna.
Munskyddskydd bör användas av patienter och omsorgstagare med misstänkt eller
konstaterad virusorsakad luftvägsinfektion då de är utanför sitt rum (förutsatt att
det inte finns medicinska hinder).
Barn som patienter och besökare undantas generellt från rekommendationen att
använda munskydd. Personer som är under 18 år och arbetar eller praktiserar nära
patienter eller omsorgstagare använder munskydd i samma situationer som vuxen
personal.
Användning av munskydd behöver utvärderas fortlöpande där nyttan vägs mot
nackdelarna för personal, patienter och omsorgstagare.

17
Besök och aktiviteter
Vårdgivare och verksamheter ansvarar för besöksrutiner. Sociala interaktioner
såsom gemensamma aktiviteter, måltider och besök är centrala för patienters och
omsorgstagares välbefinnande. Därför behöver rutiner för besök och aktiviteter
värderas, utifrån epidemiologisk situation, behov, effektivitet och nackdelar med
åtgärderna.
Utbrottshantering
Lokalt utbrott i vård- och omsorg
Vid lokala utbrott i vård- och omsorg rekommenderas att vårdgivare och
verksamheter i det akuta läget i första hand prioriterar att bryta pågående
smittkedjor. Lokal vårdhygienenhet bör alltid informeras och kan bistå med
sakkunskap i hanteringen.
Principer vid utbrottshantering
- Snabb kartläggning av omfattning. Hur många
patienter/omsorgstagare/personal har misstänkta symtom?
- Säkerställ att smittförebyggande arbetssätt är känt och används av personalen,
inklusive användning av skyddsutrustning.
- Säkerställ att isolering eller vård på eget rum och kohortvård används i så stor
utsträckning som är möjligt utifrån verksamhetens förutsättningar.
- Säkerställ att god vård och omsorg kan fortsätta att bedrivas på enheten och ta
hänsyn till de negativa konsekvenser som utbrottshantering kan medföra.
- Besluta i vilken grad diagnostisk provtagning och screening av misstänkt
exponerade ska användas för att hantera utbrottet.
- Kontakta vårdhygienisk expertis och smittskyddsenhet för dialog.
Screening
I sådana verksamheter där konsekvenserna av smittspridning bedöms som
allvarliga kan det under perioder med hög lokal samhällsspridning eller vid lokala
utbrott, vara aktuellt att överväga screening för utvalda smittämnen. Screening av
personal, patienter och omsorgstagare sker då som tillägg till andra förebyggande
åtgärder. Beslut om att införa screening fattas utifrån verksamhetens bedömning av
åtgärdens nytta. Verksamheter som överväger att införa screening behöver ta
ställning till såväl arbetsrättsliga som arbetsmiljörättsliga frågor innan screeningen
genomförs. Beakta även det obehag som upprepad provtagning kan medföra för
patienter eller omsorgstagare. Screening bör avslutas när risken för smittspridning
är liten.

18
Handläggning vid misstänkt
eller konstaterad smitta
Akutmottagning och andra mottagningar
Rutin för triagering av sökande med luftvägsinfektioner bör finnas på plats för att
redan vid ankomst skilja patienter med misstänkt infektion från andra patienter.
Patienter omhändertas i ett eget rum med stängd dörr och personalen använder
erforderlig personlig skyddsutrustning. Mottagningar inklusive vårdcentraler bör ha
minst ett rum för patienter med smittsam sjukdom. Vid misstanke om virusorsakad
luftvägsinfektion rekommenderas provtagning med analys av luftvägspaneler för
PCR som analyseras flera virus samtidigt, t.ex. SARS-CoV-2, Influensa A/B- och
RS-virus.
Inläggning och fortsatt vård och omsorg
Patient och omsorgstagare med misstänkt eller verifierat smittsam luftvägsinfektion
bör, så långt det är möjligt, vårdas i eget rum med stängd dörr och personalen
använder erforderlig personlig skyddsutrustning. Provtagning med PCR-analys av
luftvägsvirus med analyser beroende på säsong och epidemiologi efter medicinsk
bedömning.
Vid konstaterad influensa eller covid-19 behöver ansvarig läkare ta ställning till
antiviral behandling enligt gällande rekommendationer.
Behandling och profylax vid influensa – behandlingsrekommendation
(Läkemedelsverket)
Nationellt vårdprogram för covid-19
Patienter och omsorgstagare
som exponerats för luftvägsvirus
Patient eller omsorgstagare som vårdats på samma rum, eller som varit nära
kontakter på samma enhet, som en individ med nytillkomna symtom på
luftvägsinfektion, är exponerade. Det saknas för närvarande etablerad post-
expositions profylax för SARS-CoV-2 men individer exponerade för influensa bör,
oberoende av vaccinationsstatus, erbjudas läkemedelsprofylax mot influensa om
inte kontraindikation finns. Var observant på luftvägssymtom eller feber hos alla
exponerade individer och informera dem att genast meddela eventuella symtom.
Planerade undersökningar kan genomföras så länge personen är symtomfri.
Exponerade patienter och omsorgstagare som får symtom bör flyttas till eget rum
med stängd dörr. Nya patienter eller omsorgstagare bör inte läggas in på rummet
varifrån en individ med symtom flyttats, även om de andra på rummet är
symtomfria. Detta gäller under den beräknade inkubationstiden.

19
Transport av patienter och omsorgstagare
med smittsam virusorsakad luftvägsinfektion
Vid transport bör den smittsamma personen i första hand förses med munskydd om
detta bedöms fungera. I andra hand förses med engångsnäsdukar och instrueras att
hosta i näsduk som direkt slängs i plastpåse som försluts. Påminn om vikten av god
handhygien. Informera mottagande enhet innan personen skickas och vid ankomst
gå direkt in på undersökningsrummet utan väntetider. Transportpersonal bär
likadan skyddsutrustning som vårdpersonal.

20
Läs mer
Clinical Care for Severe Acute Respiratory Infection (WHO)

Considerations for implementing and adjusting public health and social measures
in the context of COVID-19 (WHO)

Considerations for infection prevention and control practices in relation to
respiratory viral infections in healthcare settings (ECDC)

Revisiting the personal protective equipment components of transmission-based
precautions for the prevention of COVID-19 and other respiratory virusinfections
in healthcare (Eurosurveillance)

Smitteverntiltak i helsetjenesten ved virale luftveisinfeksjoner inkludert covid-19
(Folkehelseinstituttet)

Hälso- och sjukvårdslagen (2017:30)

Patientsäkerhetslagen (2010:659)

Arbetsmiljölagen (1977:1160)

Solna Nobels väg 18, 171 82 Solna. Östersund Campusvägen 20. Box 505, 831 26 Östersund.
www.folkhalsomyndigheten.se

Folkhälsomyndigheten är en nationell kunskapsmyndighet som arbetar för en bättre folkhälsa.
Det gör myndigheten genom att utveckla och stödja samhällets arbete med att främja hälsa,
förebygga ohälsa och skydda mot hälsohot. Vår vision är en folkhälsa som stärker samhällets
utveckling