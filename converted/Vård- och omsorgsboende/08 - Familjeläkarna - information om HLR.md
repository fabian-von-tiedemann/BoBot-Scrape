---
title: "08 - Familjeläkarna - information om HLR"
source_file: "Vård- och omsorgsboende/08%20-%20Familjel%C3%A4karna%20-%20information%20om%20HLR.docx"
source_url: "https://botwebb.botkyrka.se/download/18.2b89c706171ac57e396e46e/1588677011946/08%20-%20Familjel%C3%A4karna%20-%20information%20om%20HLR.docx"
---

# HJÄRT-LUNG RÄDDNING

## (HLR)

Information för boende

och närstående

Denna broschyr innehåller

information om Hjärt-Lung

Räddning (HLR) för boende på SÄBO/äldreboende där Familjeläkarna har läkaransvaret.

Om du och/eller dina närstående önskar att en sjuksköterska går igenom denna broschyr tillsammans med er så går det bra att kontakta patientansvarig sjuksköterska.

Vad är HJÄRT-LUNG RÄDDNING?

HRL är en akut åtgärd vid plötsligt hjärtstopp eller andningsstopp. Om hjärtat stannar som följd av en akut händelse, som en olycka, är det i de flesta fall en självklarhet att göra HLR.

Om orsaken till hjärtstoppet är slutet på ett långt liv i hög ålder eller resultatet av en svår kronisk sjukdom som inte är botbar, så är det däremot inte självklart att HLR är det bästa för personen.

På SÄBO/äldreboende är de flesta boende i mycket hög ålder och många har svåra och ej botbara sjukdomar. Detta betyder att döden och döendet ständigt är närvarande. Att tala om döden kan upplevas svårt och främmande för många men att få samtala om vad som kommer att ske när döden närmar sig ger ofta en trygghet för både den boende och närstående.

Om beslut fattas att HLR kan vara till hjälp startas HLR i väntan på en ambulans som tar personen till sjukhus för vidare behandling.

Hur framgångsrikt är HLR?

HRL är mest effektivt hos tidigare friska personer som drabbas av en typ av hjärtstopp som svarar på elektrisk stimulering. Endast 1 av 8 personer, oaktat vilken typ av sjukdom de har, och som får HLR på sjukhus med alla tillgängliga resurser, tillfrisknar så pass att de kan skrivas ut från sjukhus. Endast 1 av 100 personer med avancerad sjukdom, såsom cancer eller svår hjärtsjukdom, som får HLR på sjukhus, återhämtar sig så pass att de kan skrivas ut från sjukhuset.

Vår samlade erfarenhet är att knappast någon person äldre än 85 år som bor på ett SÄBO/äldreboende överlever mer än en vecka efter HLR.

Vilka biverkningar och komplikationer?

Äldre och sköra personer får ofta revbensfrakturer och inre blödningar som inte sällan är livshotande. Om man överlever HLR så förekommer andra komplikationer såsom hjärnskador.

För varje person som flyttar in på ett SÄBO/äldreboende gör läkaren en bedömning kring HLR.

Läkarens ställningstagande grundar sig på en individuell riskbedömning av personens samlade hälsotillstånd. Beslutet föregås av en grundlig diskussion med patientansvarig sjuksköterska och andra yrkesgrupper i teamet. Den boende och närstående är välkomna att delta i diskussionen kring HLR. Om HLR kan vara till nytta för den boende kommer läkaren att redogöra kring fördelar och nackdelar med HLR. Har du egna synpunkter tar läkaren självklart hänsyn till det i sin bedömning.

Du kan alltid själv besluta om du vill avstå HLR

Du kan alltid själv besluta att avstå viss behandling eller andra åtgärder, t.ex. HLR. Du kan också när du vill ändra ditt beslut.

Påverkar beslut om att avstå HLR andra åtgärder?

Nej! Vi som ansvarar för din vård kommer att fortsätta ge dig bästa möjliga vård, behandling och symtomlindring. Att avstå HLR innebär INTE att vi påskyndar döden

eller att vi avstår att utreda och

behandla dina sjukdomar.

Kontakta din läkare, Familjeläkarna SÄBO

Personalen på ditt SÄBO/äldreboende tar gärna emot frågor och samtalar om det som du funderar kring. De hjälper dig även att komma i kontakt läkaren om du önskar.