---
title: "Rutin för social dokumentation MALL VOB"
source_file: "Vård- och omsorgsboende/Rutin%20f%C3%B6r%20social%20dokumentation%20MALL%20VOB.docx"
source_url: "https://botwebb.botkyrka.se/download/18.4e7c839d178adbe5a63dd19/1618834492519/Rutin%20f%C3%B6r%20social%20dokumentation%20MALL%20VOB.docx"
---

Social dokumentation

Vård- och omsorgsförvaltningen- Vård och omsorgsboende

## Inledning

I enlighet med ”Riktlinjen för social dokumentation” har denna rutin skapats. Syftet med rutinen är att ge stöd och vägledning till medarbetare för att skapa en samsyn om vad som gäller vid dokumentation av insatser. Dokumentationen är ett viktigt verktyg för att brukarens behov, önskemål och upplevelse av sin situation ska tydliggöras.

## Roller och ansvar

När en beslutad insats genomförs i en yrkesmässigt bedriven verksamhet är det enhetschefen som ansvarar för att genomförandet av insatsen dokumenteras enligt de

riktlinjer som finns. Medarbetarna ansvarar för att dokumentera utförandet av insats enligt de regler som gäller för dokumentation.

Avgränsningar

Rutinen avser enbart området social dokumentation och inte dokumentation i verksamhetssystem. För information om hantering av verksamhetssystem finns specifik lathund, se rubrik ”Material” i detta dokument.

## Område

## Dokumentation

Ordlista

Vad är social dokumentation?

Social dokumentation har olika delar som ska hänga ihop med en röd tråd. I genomförandeplanen beskriver vi hur beställningen från handläggaren på myndighet ska utföras. I sociala journalen skriver vi hur det vi kom överens om i genomförandeplanen fungerar och andra händelser av betydelse. Sociala journalen blir ett underlag när vi ska följa upp genomförandeplanen och när handläggaren ska följa upp beslutet.

Hur ska vi skriva?

Här beskriver vi hur vi ska skriva i både genomförandeplanen och i sociala journalen.

Tillräckligt- Skriv så mycket att andra förstår vad som hänt, men inte mer än nödvändigt. Tänk på brukarens integritet och på att det ska vara hanterbart för dina kollegor att läsa.

Vad händer om vi skriver för lite? Då kan det saknas information som kollegorna behöver för att säkerställa bra kvalitet för brukaren. Vi tappar också möjligheten att följa brukaren över tid. Det blir också svårt att följa upp genomförandeplanen och målen.

Vad händer om vi skriver för mycket? Då blir det svårt att se vad som är viktigt. Det blir så mycket att läsa så att vi inte tar till oss den information vi behöver för att säkerställa kvaliteten för brukaren. Risken är också att vi skriver saker som kränker brukarens integritet, till exempel uppgifter kring brukarens privatliv som inte påverkar det stöd och den hjälp vi ger.

Väsentligt- Skriv det som är viktigt för brukaren så att man förstår händelseförloppet och kan följa brukaren över tid. Skriv det som är viktigt utifrån insatsen, det vill säga utifrån det stöd och den hjälp vi ger brukaren. Fokusera på det du säkert vet och de åtgärder du gjort.

Korrekt-Försök att beskriva händelse, åtgärd och resultat så objektivt som möjligt.

Exempel på felaktig samt godkänd dokumentation:

Lisa var jätteförbannad ikväll. Jag fick ont i huvudet för att hon pratade så högt.

Lisa pratade med hög röst och sa att hon var arg. Jag erbjöd henne en kopp kaffe och vi pratade en stund. Sen sa Lisa att hon kände sig bättre.

Skrivråd i social dokumentation

Skriv korta meningar

Använd vanliga ord

Skriv om en sak i taget

Håll dig till fakta och strunta i privata funderingar

Skriv på ett sätt som skulle kännas bra om det gällde dig eller någon som står dig nära.

Undvik värdeladdade ord och var tydlig med om du tolkar brukarens beteende eller gör en egen bedömning. Förklara också varför du gör den tolkningen eller bedömningen.

Skriv så som du själv skulle vilja bli beskriven.

Skrivråd i genomförandeplan

Det är ok att skriva brukarens förnamn eller jag eller han/hon/hen. Det är att föredra att använda jag-form (om brukaren själv) i genomförandeplan för att belysa brukarens delaktighet.

Skrivråd i social journal

Du ska dokumentera det som du själv sett och gjort. Om du, i undantagsfall, behöver skriva åt en kollega - glöm inte att hänvisa till denna person, för- och efternamn samt titel.

Samma sak gäller när du dokumenterar kontakt med HSL-personal – skriv för- och efternamn samt titel.

Det är ok att skriva förnamnet på brukaren eller han/hon/hen.

Det är ok att skriva ”jag” om dig själv. Till exempel: ”Jag hjälpte Kalle att…” men det är att föredra att skriva ”Ut” (undertecknad).

Skriv aldrig namn på andra brukare i brukarens journal. Undantag kan finnas om till exempel den andra brukaren är anhörig/närstående till brukaren.

Skriv namn på andra personer om det behövs, till exempel anhöriga/närstående eller god man.

Genomförandeplanen

Genomförandeplan är en överenskommelse mellan brukaren och enheten kring vad brukaren gör själv, vilket stöd/ hjälp brukaren önskar och på vilket sätt (hur) brukaren vill ha stödet/hjälpen med utgångspunkt från de insatser som brukaren beviljats av handläggaren.

Genomförandeplanen:

ökar tryggheten för brukaren genom att stödet/ hjälpen blir lika oavsett vilken personal som arbetar

säkerställer att brukaren får det stöd och hjälp brukaren är beviljad

säkerställer att brukaren är delaktig och har inflytande över sitt liv

underlättar för personalen att arbeta

om genomförandeplanen är tydlig underlättar det mycket för personal att skriva social journal

Ett levande dokument

Genomförandeplanen ska vara upprättad inom en månad från det att insatsen verkställts. Denna första plan blir ofta inte så utförlig eftersom vi inte hunnit lära känna brukaren så mycket. Genomförandeplanen är en process, det vill säga något man kommer fram till under en tid och sedan alltid jobbar med. Vägen till en färdig genomförandeplan ser olika ut beroende på brukarens behov och förmågor. Ibland sker det vid ett möte, ibland enskilt med brukaren och ibland genom att observera brukarens reaktioner i vardagen. Det viktiga är att brukaren blir så delaktig som möjligt. Det är brukarens önskemål och behov som ska styra. Det innebär att vi lägger våra egna värderingar och åsikter åt sidan och är lyhörda för brukaren.

Om en brukare inte vill ha en genomförandeplan

Ibland uttrycker en brukare att han/hon inte vill ha någon genomförandeplan. De flesta brukare vill tycka till om hur de vill ha stöd och hjälp, men ordet genomförandeplan kan upplevas krångligt för vissa brukare och de kanske inte orkar delta. Vi behöver anpassa hur vi pratar om genomförandeplanen så att det känns så enkelt som möjligt för brukaren. Vi ska alltid dokumentera hur brukaren varit delaktig i sin genomförandeplan i planen. Om brukaren ändå inte vill ha någon genomförandeplan eller inte vill delta i upprättandet ska vi dokumentera detta, men ändå upprätta en plan.

Genomförandeplan=Hur

Genomförandeplanen ska beskriva hur en insats ska utföras. I genomförandeplanen ska det framgå hur brukaren ska få stöd och hjälp. Vi ska också skriva vad brukaren kan göra själv. Hur utförligt vi behöver beskriva beror på vilken brukare det gäller. Ibland behöver vi skriva mycket detaljerat om det till exempel är en brukare som inte kan/vill uttrycka sig och där det är viktigt att vi gör på ett visst sätt. Om det däremot är en brukare som vill göra på olika sätt och själv berättar hur de vill ha det så räcker det med en kort beskrivning. Brukare och den som tillsammans med brukaren upprättat genomförandeplan, vanligtvis kontaktman/stödperson, undertecknar och daterar planen.

Exempel:

Mål: Komma iväg hemifrån på promenader

Vad: Promenera

Hur: Jag vill att personalen motiverar mig att komma ut på promenad. Jag vill att en person följer med mig eftersom jag behöver hjälp att hitta. Personen ska gå nära mig eftersom jag är rädd att ramla när jag går utomhus.

Vem gör vad (beskriv min delaktighet): Personal tar initiativ till att gå ut ca en timme innan. Jag bestämmer var vi ska gå.

När: Två gånger i veckan, helst på eftermiddagen

Mål=Vad brukaren tycker är viktigt

Vi ska dokumentera brukarens mål i genomförandeplanen. Fråga brukaren vad han eller hon tycker är extra viktigt. Om brukaren inte kan tala om vad som är viktigt så får vi tolka brukarens kroppsspråk och ansiktsuttryck. Det kan vara små, enkla och konkreta saker. Det kan till exempel vara att brukaren vill klara mer själv, bibehålla en viss förmåga eller göra något som sätter guldkant på vardagen. Det är lätt att vi som personal hittar mål till brukaren, det är dock mycket viktigt att målen kommer från brukaren själv och att brukaren är motiverad till att nå målen.

Vi ska inte ha generella mål, som ofta är verksamhetens mål, utan mål utifrån varje enskild individ. Målen ska vara mätbara och det innebär att det går att följa upp dem strukturerat. Det är viktigt att inte ha för många mål för att kunna jobba med dem och följa upp dem. Det är också bra att ha tidsatta mål. Målen ska formuleras så att det går att följa upp. Till exempel att vi beskriver vad brukaren kan när vi sätter upp målet eller antal gånger något ska ske så att vi kan jämföra och mäta.

Social journal

Vad ska dokumenteras?

Dokumentationen i den sociala journalen utgår från genomförandeplanen. Händelser av betydelse, faktiska omständigheter och avvikelser från genomförandeplanen – exempelvis när hjälpinsatsen uteblir på grund av att brukaren avböjt eller inte är hemma – ska antecknas i den sociala journalen. Om en förändring blir mer bestående än 14 dagar ska istället befintlig genomförandeplan uppdateras. Det som finns med i genomförandeplanen ska inte dokumenteras i den sociala journalen, vilket innebär att vardagliga insatser som utförs enligt planen inte behöver dokumenteras. I de fall inga avvikelser eller händelser av betydelse har skett under en månads tid görs ändå en månadsanteckning för att förtydliga att insatsen har genomförts enligt genomförandeplanen.

Dokumentationen ska ge en bild av både positiva och negativa förhållanden. Den ska inte bara lyfta fram brukarens problem och svårigheter. Dokumentationen ska vara saklig, objektiv, vila på ett korrekt underlag och får inte vara av nedsättande karaktär.

Dokumentationen ska ge information om planerade insatser och viktiga aktiviteter och händelser som har påverkat eller kommer att påverka brukaren. En utgångspunkt för att avgöra hur omfattande dokumentationen behöver vara är att nya medarbetare ska kunna utföra sina arbetsuppgifter med ledning av de uppgifter som tidigare har dokumenterats.

Hälso- och sjukvård i den sociala dokumentationen

Hälso- och sjukvård i den genomförandeplanen

Dokumentera Hälso- och sjukvårdsinsatser under relevant rubrik i genomförandeplanen, om det finns ett HSL-uppdrag hänvisar vi till det. Vi skriver aldrig namn på mediciner, dosering eller liknande – hänvisa istället till läkemedelslistor, läkare, sjuksköterska eller annan legitimerad personal. Skriv alltid namnet på den person som instruktionen kommer ifrån.

Hälso- och sjukvård i den sociala journalen

Leder ett sjukvårdsbesök till egenvård (ex. stödstrumpor) ska det dokumenteras.

Exempel på hur du skriver om hälso och sjukvårdsrelaterade händelser i social journal;

Lisa har varit hos läkaren, har urinvägsinfektion och fått medicin för detta

Lisa har fått ny medicin, sjuksköterskan Kalle är informerad.

Sjuksköterskan Kalle har informerat Ut (undertecknad) om att Lisa ska fasta inför läkarbesöket i morgon och Ut har informerat Lisa.

Lisa har ont i ryggen sedan 3 dagar. Sjuksköterskan Kalle är informerad och Lisa har varit hos läkaren och fått medicin. Ut har kontaktat sjukgymnasten som kommer till Lisa den 3/10 kl. 10:00. Information har getts till Lisa.

Idag har Lisa fått sitt vaccin mot covid-19.

Uppföljning av genomförandeplan

Hela tiden ska vi jobba aktivt efter planen och dokumentera förändringar som sker i social journal. Vi ska hålla genomförandeplanen så aktuell som möjligt och uppdatera vid behov. I samråd med brukaren ska genomförandeplanen revideras vid förändrade insatser, önskemål och behov. Planen ska följas upp minst en gång per år.

Vid uppföljning utgår vi från nuvarande genomförandeplan och det som finns dokumenterat i social journal sedan genomförandeplanen upprättades. Vi stämmer också av med brukaren hur han/hon tycker att det fungerat och om genomförandeplanen ska ändras. Precis som tidigare är det viktigt att brukaren blir så delaktig som möjligt.

Målen ska vi följa upp ofta och vi kan enkelt göra det i vardagen. Uppföljningen kan ske på olika sätt beroende på hur målet är formulerat, till exempel:

Fråga alltid brukaren om han/hon tycker att målet nåtts och om det fungerar bra.

Titta i social journal om till exempel fika i centrum blivit av så ofta som det står i målet.

När målet följs upp är det viktigt att fråga brukaren om han eller hon vill ha kvar målet. Vi ska dokumentera uppföljningen i social journal under relevant rubrik – dvs samma som målet står under.

Individens behov i centrum, IBIC

Individens behov i centrum, IBIC, är ett behovsinriktat och systematiskt arbetssätt för oss som arbetar med personer oavsett ålder eller funktionsnedsättning utifrån socialtjänstlagen, SoL, och lagen om stöd och service till vissa funktionshindrade, LSS.

IBIC utgår från individens behov, resurser, mål och resultat inom olika livsområden i dagliga livet. Handläggare och utförare använder Internationell klassifikation av funktionstillstånd, funktionshinder och hälsa, ICF, som gemensamt tankesätt och språk.

Målet är att individen får sina behov beskrivna på ett likvärdigt sätt i hela landet och att individen får möjlighet att stärka sina egna resurser avseende genomförande av aktiviteter och delaktighet.

ICF- Ett gemensamt tankesätt och språk

Social dokumentation bygger på Internationell klassifikation av funktionstillstånd, funktionshinder och hälsa, ICF. Det är en modell och ett sätt att tänka som hjälper oss att ha brukarens fokus och ett salutogent (hälsofrämjande) förhållningssätt genom att vi hela tiden utgår från vad brukaren kan och vill göra själv och vad som stödjer och hindrar personen inom olika

områden.

ICF beskrivs med en modell utifrån olika områden. Dessa områden hänger ihop och påverkar varandra. Genom att dela upp en persons liv i olika områden är det lättare att skilja på vad som är relaterat till person och vad som påverkas av omgivningen. ICF hjälper oss att ta hänsyn till olika faktorer när vi ska ge stöd.

Aktivitet och delaktighet – benämner en persons genomförande av en handling och engagemang i en livssituation.

Hälsotillstånd-sjukdomar, trauma och diagnoser, såsom Parkinsons sjukdom eller ADHD

Kroppsfunktion& struktur – avvikelser i funktion t.ex. i kroppens anatomi, kan vara ett amputerat ben (inte diagnoser)

Omgivningsfaktorer- sådant i brukarens omgivning som påverkar hens behov av stöd. Hur lägenheten ser ut, om den är anpassad, om brukaren har hjälpmedel, vilket stöd hen har från anhöriga och vänner. Dessa faktorer kan både vara stöttande och hindrande. En trappa kan göra det svårt att ta sig upp till lägenheten och blir hindrande. Men finns det en hiss så ska det vara en stöttande omgivningsfaktor.

Personfaktorer –beskriver personliga egenskaper. Här ingår också brukarens bakgrund som arbete, utbildning, intressen och vanor. Det är också hur vi är som personer, som om vi har svårt att be om hjälp, lätt blir arg, morgonpigg. Viktigt är att vi bara beskriver sådant som är viktigt för oss som personal att veta.

Livsområden i IBIC

För att beskriva individens behov kan samtliga nio kapitel inom aktiviteter och delaktighet i ICF användas. Dessa är:

Lärande och att tillämpa kunskap (t.ex. lösa problem, fatta beslut)

Allmänna uppgifter och krav (t.ex. genomföra daglig rutin, hantera stress och andra psykologiska krav)

Kommunikation (t.ex. ta emot meddelanden på olika sätt, uttrycka sig på olika sätt, konversera, använda kommunikationsutrustning och kommunikationstekniker)

Förflyttning (t.ex. ändra grundläggande ställning, behålla en kroppsställning, lyfta och bära föremål, handens finmotoriska användning, gå, röra sig omkring på olika platser, använda transportmedel)

Personlig vård (t.ex. tvätta sig, sköta kroppsvård, sköta toalettbehov, klä sig, äta, dricka, sköta sin egen hälsa)

Hemliv (t.ex. skaffa varor och tjänster, utföra hushållsarbete, ta hand om hemmets föremål, bistå andra)

Mellanmänskliga interaktioner och relationer (t.ex. skapa och behålla formella, sociala eller familjerelationer)

Utbildning, arbete, sysselsättning och ekonomiskt liv

Samhällsgemenskap, social och medborgerligt liv (t.ex. samhälls-gemenskap, rekreation och fritid, religion och andligt liv, att rösta vid allmänna val).

Ytterligare två områden ingår i det som kallas livsområden i IBIC. De är med för att säkerställa att behov av trygghet eller personligt stöd från en anhörig som vårdar eller stödjer den närstående uppmärksammas:

Känsla av trygghet (psykisk kroppsfunktion)

Personligt stöd från person som vårdar eller stödjer en närstående (omgivningsfaktor), används när frågeställningen samtidigt avser ett indirekt stöd eller avlösning för en anhörig som vårdar eller stödjer den närstående.

Material

Lifecare Utförare Lathund

https://botwebb.botkyrka.se/sidor/din-forvaltning/forvaltningar/vard--och-omsorgsforvaltningen/verksamhetssystem/lifecare-utforare.html

Genomförandeplan mall med ICF förklaringar

https://botwebb.botkyrka.se/arkiv/filer.html?file=18.6fca812e16d6748ffbd87d06