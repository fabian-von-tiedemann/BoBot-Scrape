---
title: "Instuderingsmaterial inför delegering blodsocker-diabetes patientbundna"
source_file: "Hälso- och sjukvård/Instuderingsmaterial%20inf%C3%B6r%20delegering%20blodsocker-diabetes%20patientbundna.pdf"
source_url: "https://botwebb.botkyrka.se/download/18.193b34fe191dfb396ef21079/1726560069742/Instuderingsmaterial%20inf%C3%B6r%20delegering%20blodsocker-diabetes%20patientbundna.pdf"
---

1

Instuderingsmaterial
Delegering
Del 2
Delegering Del 2
Insulindelegering
Vad är diabetes? ...................................................................................................................................2
Symptom vid diabetes ..........................................................................................................................2
Komplikationer .....................................................................................................................................2
Hypoglykemi (insulinkänning) ..............................................................................................................4
Hyperglykemi (högt blodsocker) ..........................................................................................................5
Insulin ...................................................................................................................................................5
Kontroll av blodsocker ..........................................................................................................................8

Inhalation .................................................................................................................................................9
Inhalationsbehandling ..........................................................................................................................9

PARI-inhalation/nebulisator ................................................................................................................ 11
Hur inhalerar man? ............................................................................................................................ 11
Rengöring och underhåll av nebuliseringsutrustning........................................................................ 12

2

# INSULINDELEGERING
Vad är diabetes?
Diabetes är en sjukdom som orsakas av brist på insulin eller försämrad effekt av
insulinet. Insulin är ett hormon som bildas i bukspottkörteln och har till uppgift att se
till att sockret som vi äter kan användas som bränsle i musklerna och lagras som
energi i levern.  Vid brist på insulin blir sockret kvar i blodbanan och därmed stiger
sockerhalten i blodet.
Olika typer av diabetes

Typ 1 diabetes: Vid typ 1 diabetes saknar kroppen förmåga att producera insulin och
det måste därför alltid tillföras genom injektioner.

Typ 2 diabetes:  Typ 2-diabetes är den vanligaste formen av diabetes. Kroppen har
en egen produktion av insulin, men nedsatt känslighet för insulin. En del personer
med diabetes typ 2 behandlas enbart med kost, en del behöver blodsockersänkande
eller insulinfrisättande tabletter och ibland kan insulin behövas även vid denna form
av diabetes.

Symptom vid diabetes
- Törst
- Dålig blodcirkulation (kalla händer eller fötter)
- Klåda
- Kramper
- Återkommande infektioner
- Stora urinmängder
- Sämre känsel
- Trötthet
- Impotens
- Högt blodtryck och höga blodfetter
- Nedsatt aptit eller
viktminskning

Komplikationer
Komplikationer vid diabetes kan mildras eller undvikas genom att man försöker ha ett
så bra och jämt blodsocker som möjligt. Det krävs god balans mellan sund mat,
motion och medicin. All form av fysisk aktivitet är positiv och sänker blodsockret.

3

- Hjärta och kärl: Diabetes ökar risken för åderförkalkning. Risken att få
blodpropp i hjärta eller hjärna ökar. Nedsatt cirkulation i fötter och ben ökar
risken för svårläkta sår.
- Njurar ”Kroppens reningsverk”: Vid diabetes blir kärlväggarna i njurarna
tjocka, vilket gör att bland annat avfallsprodukter från blodet till urinen får
svårare att transporteras igenom. Efter många år med diabetes kan
njurfunktionen påverkas, vilket kan leda till högt blodtryck, dåligt hjärta och
njursvikt.
- Ögon: Diabetes kan orsaka förändringar på näthinnan. Det är viktigt med
regelbundna ögonkontroller.
- Fötter: Nedsatt cirkulation och känsel ökar risken för att få svårläkta sår.
Därför får diabetiker medicinsk fotvård.
- Tänder: Tandlossning är vanligare hos patienter med diabetes på grund av
försämrad genomblödning i munslemhinnan. Detta medför också ökad
infektionsbenägenhet i munnen.
- Mag- och tarmproblem: Långvarig diabetes kan påverka nerverna i mage
och tarm så att födan passerar långsammare. Man kan då uppleva för tidig
mättnadskänsla när man äter, uppkördhet eller illamående.
- Besvär från leder, nacke, axlar och händer: Efter många års diabetes kan
besvär uppkomma i leder, axlar, nacke och händer på grund av att bindväven
runt leder och senor påverkas av socker. Detta kan göra att ledkapslar och
senor styvnar, vilket leder till smärta och minskad rörelseförmåga.

Se regelbundet över brukarens fötter och skodon. Skor som är för små eller
trycker på trampdynor, tår eller benutskott kan leda till svårläkta sår och risk
för amputation. Skorna skall vara rymliga för tårna och ha hälkappa. Rena
torra fötter med rena strumpor, helst utan sömmar. Torr hud skall smörjas.
Naglar skall vara korta, rakt klippta och hörn filas av för att undvika skav eller

4

nageltrång. Underbensödem skall om möjligt behandlas med linda eller
stödstrumpa.
Hypoglykemi, insulinkänning (lågt blodsocker)
Orsaker
- För mycket insulin.
- För lite mat eller försenad måltid.
- För mycket motion.
- För mycket alkohol.

Symtom
- Hjärtklappning, darrighet.
- Blek och kallsvettig.
- Hunger.
- Retlighet eller aggressivitet.
- Huvudvärk, yrsel
- Problem eller störningar med synen.
- Talsvårigheter.
- Negativism.
- Nedsatt koncentrationsförmåga.
- Dåsighet.

Åtgärder

Ta blodsocker och kontakta sjuksköterska omedelbart!

Om blodsockret är under 2 mmol/l får hjärnan inte tillräckligt med näring och man kan
inte tänka klart. Detta kan också utlösa ett krampanfall.

Om blodsockret är under 1 mmol/l blir man medvetslös (insulinkoma).
Om du inte har möjlighet att kontrollera ett blodsocker, förutsätt en hypoglykemi
(insulinkänning) och behandla enligt följande:

Behandling av vaken person
Ge två till fyra druvsockertabletter (eller sockerbitar) eller 1,5 dl juice eller 3 dl mjölk
eller annat sött som finns tillhands. Saft med sötningsmedel höjer inte
blodsockervärdet, det måste vara riktigt socker.
Upprepa vid behov efter 10 min.

Det snabba sockret som ges försvinner snabbt så tänk även på att ge mer
långverkande kolhydrater, erbjud 2 dl mjölk och en smörgås om inte brukaren skall
äta inom 30 minuter. Annars finns risk för att blodsockret åter blir för lågt.

Observera att blodsockret inte stiger snabbare för att patienten äter mer!

Behandling av ej fullt vaken person
Ring 112!
Tvinga aldrig i en medvetslös brukare dryck på grund av risk för aspiration.

5

I väntan på ambulansen kan man prova att krossa en druvsockertablett eller
sockerbit och lägg under tungan. Man kan också prova att gnugga in honung, sirap
eller flytande glukos i munnen på brukaren. Detta räcker ibland för att patienten skall
vakna upp och kunna äta och dricka. När patienten är fullt vaken och kan äta: 2 dl
mjölk och en smörgås.

Hyperglykemi (högt blodsocker)
Orsaker
- Infektion eller feber
- För lite insulin
- Felaktig kost

Symtom
- Trötthet eller slöhet
- Hunger
- Kraftigt ökad törst, muntorrhet. Torr hud
- Stora eller ökade urinmängder
- Kramp i vader
- Dimsyn
- Irritation eller aggressivitet
- Genital klåda, till exempel svamp i
underlivet
- Aptitförlust, magsmärtor
Illamående eller kräkningar
- Andedräkten luktar aceton eller päron
- Djupandning

Åtgärder
Ta blodsocker och kontakta sjuksköterska
omedelbart!
Observera att låga värden är mer riskfyllda än höga!

Insulin
Vid dålig eller ingen insulinproduktion ges patienten insulin med en
insulinpenna.
Oöppnad insulinpenna mår bäst av att förvaras i kylskåp vid 2-8 grader.
Öppnad insulinpenna förvaras i läkemedelsskåpet i max fyra veckor. Den
insulinpenna du använder ska du ha i rumstemperatur. Skriv upp vilket datum du
börjat med en ny förfylld insulinpenna för att hålla koll på hur länge du använt
pennan.
Så här ger du insulin

1. Kontrollera att ingen annan gett insulin innan på signeringslistan.
2. Kontrollera att brukaren mår som vanligt.

6

3. Kontrollera insulintyp och dos på ordinationshandlingen och ställ in pennan.
Vänd pennan så att det blandas ordentligt. Fäst kanylen rakt på pennan.
Välj ett lämpligt stickställe med hel hud. Fatta pennan med ett fast grepp med
tummen upp.
4. Rekommenderad injektionsteknik är genom att lyfta ett hudveck, alltid. Med
andra handen lyfter man ett hudveck, ca 2,5 cm mellan tummen och pek,
långfinger.

7

5. För kanylen rakt in i hudvecket (ej vinklad) i en långsam jämn rörelse, tills det
genomskinliga yttre skyddet dras tillbaka och den vita hylsan nuddar huden.
6. Tryck och håll in knappen tills hela dosen getts, håll kvar i 10 sekunder.

7. Dra ut kanylen och släpp hudvecket.
8. Kassera kanylen.
Film om hur man använder sticksäker injektionsnål:
https://webapps2.bd.com/eu/IFU-app/asduoifu/index.html?lang=sv-SE
Insulindelegering och handräckning
En insulindelgering är alltid patientbunden, alltså behöver du få en delegering för
varje patient som du ger insulin. Det kan hända att sjuksköterskan ber dig om
handräckning och instruerar dig att följa ordinationshandling samt signeringslista och
ge insulin till en brukare trots att du inte har delegering för just den brukaren. Det sker
i undantagsfall efter bedömning av sjuksköterskan och en handräckning gäller endast
vid ett tillfälle.

8

Kontroll av blodsocker
Om man har diabetes mäts blodsockret regelbundet. Mätningar görs vid tillfällen när
blodsockret kan variera mer till exempel vid ändringar i behandlingen, i kosten, vid
nedsatt allmäntillstånd eller annan sjukdom samt efter ordination.
Hur tas provet?
En kontroll av blodsockret brukar tas med ett stick i fingret. Det går lättare att lämna
provet om fingertoppen är varm. Man kan värma fingret genom att hålla handen runt
en stund.
1. Tvätta fingertoppen med vatten och torka
2. Stick i långfingrets eller ringfingrets sida
3. Tryck försiktigt fram bloddroppen. Torka bort första droppen.
4. Teststickan förs mot andra bloddroppen från sidan.
5. Mätaren läser automatiskt av blodsockervärdet.
Det finns en mängd olika blodsockerapparater. Var noga att läsa instruktioner för just
er apparat. Viktigt! Ibland måste man fasta, det vill säga man ska inte äta eller
dricka, innan provtagningen. Fastande blodsockerprov tas på morgonen och då ska
man inte ha ätit sedan kvällen före.
Blodsockret varierar beroende på när eller vad man har ätit och kan även påverkas
av andra saker. Blodsockervärdena anges i millimol per liter, mmol/L. Ett normalt
blodsocker kan vara allt mellan 4 och 16. Det ska finns en ordination för när en
sjuksköterska ska kontaktas.

9

Inhalation
Schematisk bild över andningssystemet
1. Näshålan
2. Munhålan
3. Svalg och struphuvud
4. Luftstrupe
5. Bronker
6. Höger lunga
Normalt andas vi in luften genom näsan.
Luften filtreras genom näshåren samtidigt som
den värms och fuktas genom kontakten med
nässlemhinnan. Luftrören (bronkerna) leder
luften från näsgångar och svalg ner i lungorna,
där huvudstammen delar upp sig i allt finare grenar, som leder fram till de minsta
strukturerna, de så kallade lungblåsorna. Det finns hundratals miljoner sådana
lungblåsor (alveoler). Den sammanlagda ytan är stor som en fotbollsplan. Runt varje
sådan blåsa finns ett nät av blodkärl och det är i denna kontakt mellan alveol och
blodkärl som utbytet av gaser äger rum. Syre tas upp från den luft som tillförs med
varje andetag.
Inhalationsbehandling
Inhalationsbehandling innebär att läkemedel ges med inandningsluften. Läkemedlet
verkar då lokalt i luftvägarna, vilket ger en snabb och bra effekt medan det blir få
eventuella biverkningar av medlet.
Indikationer är obstruktivitet (= tilltäppande/förhindrande), sekretproblem,
luftvägsinfektion och dyspné (= andnöd).
Läkemedel som ges kan tex vara luftrörsvidgande, slemlösande,
inflammationshämmande och antibiotika.
Det finns flera olika typer av utrustning för inhalation av läkemedel:
-Pulverinhalatorer (DPI, dry powders inhalers)
-Aerosolinhalationer (pMDI, presured metered dos inhalers + SMI soft mist inhalers)
-Nebulisatorer (ex PARIboy).

10

https://janusinfo.se/fortbildning/fortbildningfilmer/filmer/inhaleraratt.5.20326f62163f95
008f17fe76.html
Janus hemsida har en fortbildning om att inhalera rätt. Här finns inhalatorkarta som
kan skrivas ut för olika typer (uppdateras ofta)
Här finns instruktionsfilm för:
Pulverinhalationer
Sprayinhalationer
Hur man använder spacer
Skillnad mellan pulver och spray
Astma och inhalera rätt
samt instruktion om nässpray

11

PARI-inhalator / nebulisator
När patienten inte kan inhalera med pulverinhalator, som kräver ganska stor
lungkapacitet, används PARI-inhalator. Patienten behöver då endast andas som
vanligt. Det finns ett stort antal olika fabrikat och typer
Hur inhalerar man med nebulisator?
Ta reda på hur utrustningen på den egna enheten fungerar. Läs tillverkarens
bruksanvisning om användning, rengöring och skötsel.
Ta reda på om det finns lokala rutiner på enheten.
Tillämpa basala hygienrutiner
1. Kontrollera att utrustningen är väl rengjord, torr och rätt ihopmonterad.
2. Se till att patienten sitter i lämplig position
3. Sätt på nebulisatorn genom att trycka på ON-knappen. Maskinen ska då låta
4. Fyll läkemedelsbehållaren med den ordinerade mängd läkemedel och stäng
luckan.
5. Gör en funktionskontroll och se att det kommer aerosol.
6. Be patienten att bita lätt om munstycket med tungan under det och sluta läpparna
runt munstycket alternativt sätt masken över näsa/mun.
7. Säg till patienten att andas i lugna och normala andetag med munnen och att
samtidigt trycka på reglaget som frigör (nebuliserar) inhalationsvätskan. Om
patienten har rätt inhalationsteknik stiger inte någon "medicinrök" ur inhalatorn.
8. När inandningen är avslutad ska reglaget släppas. Vid intermittent behandling ska
reglaget tryckas in vid start (obs ibland automatisk) av inandning och släppas vid
avslutad inandning. Detta upprepas till dess att läkemedelsbehållaren är tom eller i
högst 30 minuter. Längre än så kan läkemedlets verkan inte garanteras. Ett förändrat
ljud från pariboyen/nebulisatorn signalerar att inhalationen kan avslutas.
9. Stäng av apparaten. Ta bort pariboyen/nebulisatorn från slangen och dra ur
kontakten ur väggen.
10. Efter inhalation tvättas ansiktet av och munnen sköljs.
11. Signera och ev dokumentera behandlingen.
12. Rengör apparatens delar enligt rutin och ställ att lufttorka till nästa inhalation

De typer av läkemedel som ges är:

12

•Luftrörsvidgande (tex Combivent, Ipramol, Sapimol)

•Slemlösande (tex Acetylcystein)
•Inflammationshämmande (tex Pulmicort, Budesonid)
Rengöring och underhåll av nebuliseringsutrustning
Efter varje användning
Nebuliseringsutrustningen ska rengöras efter varje användning. Alla delar (förutom
anslutningsslangen) ska noggrant rengöras cirka 5 minuter i varmt kranvatten och
diskmedel.  Skölj därefter de olika delarna under rinnande varmt vatten. Skaka bort
överflödigt vatten. Håll dock fast locket i pariboyen/nebulisatorns övre del för att inte
skada gångjärnet vid skakningarna. Lufttorka på ett rent yta.Om det finns fukt i
anslutningsslangen kan kompressorn arbeta tills luften strömmar ut ur slangen,
fukten torkar då upp (tryck på ON)
Efter sista inhalationen på kvällen
Koka de olika delarna i minst 15 minuter. Använd ren kastrull och färskt dricksvatten.
Skaka av de olika delarna. Var försiktig med locket på pariboyen/nebulisatorn.
Lufttorka på rent underlag.
Förpacka sedan pariboyen/nebulisatorn i en ren och luddfri duk, exempelvis
diskhandduk, mellan användningarna.
Förvara pariboyen/nebulisatorn så att den inte under längre tid utsätts för solljus
Var tredje månad (eller enligt tillverkarens anvisningar) ska förbrukningsartiklar så
som munstycket, masken, slangen och behållaren ska bytas ut.
1 gång om året ska filter och anslutningsslang bytas.