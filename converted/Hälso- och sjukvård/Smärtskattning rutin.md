---
title: "Smärtskattning rutin"
source_file: "Hälso- och sjukvård/Sm%C3%A4rtskattning%20rutin.docx"
source_url: "https://botwebb.botkyrka.se/download/18.5edf1e2317ffd8221949429/1651153683774/Sm%C3%A4rtskattning%20rutin.docx"
---

# SMÄRTSKATTNING

## SMÄRTSKATTNING

## Inledning

Smärta är ett vanligt förekommande symptom. Skattning av patientens smärtintensitet är en förutsättning för att kunna ge adekvat smärtlindring och för att kunna kvalitetssäkra de smärtbehandlingsmetoder som används. Nedanstående validerade smärtskattningsskalorna och/eller smärtanalys ska täcka olika behov som finns inom den kommunala hälso- och sjukvården.

## Ansvar

Läkaren har det yttersta ansvaret för smärtbehandling och smärtanalys. Sjuksköterskan ansvarar för att bedöma och dokumentera vilket smärtskattningsinstrument som är lämpligt för varje enskild individ. Omsorgspersonal utför smärtskattning enligt sjuksköterskans ordination.

## Utförande

Smärtskattning bör utföras och dokumenteras vid medicinjusteringar, vid behovsmedicinering, fall, nytillkommen smärta, vård i livets slut, inför läkemedelsgenomgång, boendegenomgång samt BPSD-registrering.

Patienten bör i möjligast mån skatta sin smärta själv, så kallad självskattning.

Kan patienten inte skatta sin smärta själv med endimensionell skala eller vid oförmåga att uttrycka sig i tal ska beteendeskala användas.

Smärta bör skattas både i vila och vid rörelse, t.ex. vid gång eller vid omvårdnad. Smärtintensitet och den funktionsnedsättning som eventuellt orsakas av smärtan underskattas lätt om smärtskattning bara utförs i vila.

Genombrottssmärta ska utvärderas både före och efter vid behovsmedicinering

Skattning av smärtintensitet är en del av en komplett smärtanalys, en smärtanalys ger svar på frågorna:

Intensitet - hur ont gör det?

Lokalisation - var gör det ont?

Varaktighet - när gör det ont?

Karaktär - på vilket sätt gör det ont?

Smärtskattningsskalor

Endimensionella skalor

Skattningsinstrumentet ska vara enkelt att förstå och lätt att använda. I första hand skattas smärtans intensitet. De rekommenderade endimensionella skalorna är:

Visuell Analog Skala (VAS). Patienten skattar sin smärta på en VAS-sticka genom att med hjälp av en markör ställa in aktuell smärtintensitet. Poängen avläses av personal på baksidan där 0 = ingen smärta och 10 = värsta tänkbara smärta.

Numerisk Skala (NRS) . Patienten skattar sin smärta muntligt på en skala mellan 0 – 10 där 0 = ingen smärta och 10 = värsta tänkbara smärta.

Verbal beskrivande skala. Patienten beskriver sin smärta med ord. Skalan består av sju adjektiv som beskriver smärtans intensitet: ingen, lätt, måttlig, medelsvår, svår, outhärdlig eller värsta tänkbara smärta. Patienten väljer det adjektiv som bäst beskriver smärtan. En verbal skala bör visas så att patienten själv kan läsa de olika alternativen.

Beteendeskalor

Beteendeskalor används för bedömning av smärta hos personer med demenssjukdom eller kognitiv påverkan samt till personer som har svårt att beskriva sin smärta i tal och/eller oförmåga att använda endimensionella skalor.

Abbey Pain Scale. Personal observerar patienten och gör en bedömning genom att svara på 6 frågor som berör uttryckssätt, somatik och beteende. Svarspoängen summeras och grad av smärta avläses.

Beteenderelaterad skattning (finns på SÖS-stickan). Personal observerar patienten och avläser på en skala mellan 0 – 10 där 0 = ingen smärta och 10 = värsta tänkbara smärta.

Smärtanalys

Smärtanalys bör göras vid förändrad smärtbild eller nytillkommen smärta. Smärtteckning kan ingå i en djupare smärtanalys och vara av diagnostisk betydelse för om smärtan exempelvis är nociceptiv eller neuropatisk.

Smärtteckning. Smärtteckning består av en kroppsschablon. På schablonen markerar patienten var det gör ont och hur smärtan känns.

Bilaga 1. Schablonbild för smärtbedömning.

Bilaga 2. Numerisk skala (NRS)

Bilaga 3. Visuell analog skala  (VAS)

Bilaga 4. Beteende relaterad skala

Bilaga 5. Abbey Pain Scale

Samtliga verksamheter med kommunal hälso- och sjukvård

| Datum 22-03-31   Sjuksköterskeenheten | Rutin för smärtskattning |
|---|---|