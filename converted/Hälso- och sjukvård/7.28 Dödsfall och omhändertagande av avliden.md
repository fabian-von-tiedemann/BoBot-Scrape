---
title: "7.28 Dödsfall och omhändertagande av avliden"
source_file: "Hälso- och sjukvård/7.28%20D%C3%B6dsfall%20och%20omh%C3%A4ndertagande%20av%20avliden.docx"
source_url: "https://botwebb.botkyrka.se/download/18.1cc5e9ed191733f482af43/1724230553132/7.28%20D%C3%B6dsfall%20och%20omh%C3%A4ndertagande%20av%20avliden.docx"
---

# RUTIN

7.28 Dödsfall och omhändertagande av avliden

## Inledning

Omhändertagande av patienter som avlidit ska ske med stor respekt för den avlidne och med hänsyn till den avlidnes efterlevande.

## Roller och ansvar

Verksamhetschef: huvudansvar för rutinen

Enhetschef: ansvar för att rutinen är känd och väl implementerad bland medarbetare

Medarbetare: ansvar för att följa rutinen och att uppmärksamma enhetschef om det finns oklarheter eller svårigheter att följa rutin

## Utförande

Omsorgspersonalen känner oftast den avlidne och dennes närstående väl och ska tillfrågas om de känner till några särskilda önskemål kring omhändertagandet med hänsyn till religiösa, kulturella eller individuella aspekter.

Sjuksköterskan har ansvar för att göra en undersökning av den avlidne och ta kontakt med läkaren samt säkerställa identiteten på den avlidne. Sjuksköterskan avlägsnar främmande material så som katetrar och PEG från kroppen. Sjuksköterskan informerar närstående om dödsfallet och tar reda på om det finns närstående som vill komma för att ta farväl. Det är ingen brådska i detta läge, närstående kan få ta sin tid. Sjuksköterska lämnar ut broschyr ”Hur gör jag nu?” och ger både omedelbart stöd till de närstående samt erbjuder efterlevandesamtal 1-2 månader efter dödsfallet. Det är viktigt att fånga upp om det finns tankar eller funderingar som dröjt sig kvar efter dödsfallet. När de närstående som velat ta farväl på plats varit där beställer sjuksköterskan bårtransport.

Läkaren har ansvar för att fastställa dödsfallet, ta ställning till om obduktion ska göras, skriva dödsbevis samt dödsorsaksintyg och erbjuda efterlevande samtal med närstående.

Förväntat dödsfall

Sjuksköterska meddelar läkare om dödsfallet. Vid förväntande dödsfall kan läkaren grunda fastställandet av dödsfallet på en undersökning (se nedan) som har gjorts av en legitimerad sjuksköterska samt att läkaren har tillgång till relevanta och tidsmässigt aktuella uppgifter om den avlidnes tidigare medicinska tillstånd. Tidpunkten för dödens inträde ska kunna fastställas med ledning av uppgifter från vårdpersonalen, de närstående eller andra med kännedom om förhållandena. Läkare bistår sjuksköterska med nödvändiga uppgifter så att bårtransport kan beställas. Läkare ska tillkallas vid oväntat eller onaturligt dödsfall.

Undersökning för att fastställa dödsfall

Vid den kliniska undersökningen ska alla dessa indirekta kriterier vara uppfyllda:

Ingen palpabel puls

Inga hörbara hjärtljud vid auskultation

Ingen spontanandning

Ljusstela, oftast vida, pupiller

För att säkerställa identiteten på den avlidne innan ID-band sätts på på både arm och fotled, ska sjuksköterskan jämföra personnumret på ID-bandet mot personnumret på ordinationshandling samt kontrollera med närvarande omsorgspersonal eller närstående att det är rätt person.

Oväntat dödsfall

Ett dödsfall som inte har kunnat förutsägas baserat på patientens hälsotillstånd räknas som oväntat. Sjuksköterska meddelar läkare om dödsfallet som ska fastställa detta på plats.

Onaturligt dödsfall med eller utan misstanke om brott

Om det finns anledning att misstänka att dödsfallet orsakats av onaturlig anledning som olycka, självmord, mord eller ha något samband med alkohol eller narkotikamissbruk ska man kontakta polis som avgör om en rättsmedicinsk undersökning behöver göras. Läkaren kontaktar polisen.

Dödsfall som misstänks bero på felbehandling inom sjukvården räknas till onaturliga dödsfall (Lex Maria) och en avvikelse behöver skrivas.

Vid misstänkta självmord ska verksamhetschefen granska fallet, om självmordet kan bero på allvarlig vårdskada ska Socialstyrelsen/IVO kontaktas i enlighet med Lex Maria.

Transport av avliden

Kommunen har en upphandlad leverantör för bårtransporter av avlidna. Kommunens ansvar för den avlidna kroppen upphör när den hämtats av transportör. Bårhusremiss samt kvittens för hämtning ska fyllas i innan beställning av transport. Sjuksköterska ringer och bokar transport använder sig då utav personnummer som kontrollerats mot ID-band på den avlidne. Bårtransport beställs alla dagar mellan kl 08-18. Vid dödsfall annan tid beställs transport nästkommmande dag.

Regionen ansvarar för transport från de kommunala särskilda boendeformerna vid beslut om obduktion, borttagande av pacemaker eller annat explosivt material. Detta omhändertagande inkluderar även balsamering. Transport ombesörjs av AISAB, bokas av sjuksköterska enligt samma rutin som för övriga bårtransporter. Särskild bårhusremiss ska användas med tillhörande kvittensblankett. Bårtransport med AISAB sker dygnet runt alla dagar.

Om närstående önskar kistläggning och/eller önskar beställa hämtning av den avlidne av annan transportör än de nämnda ovan ska närstående så snart som möjligt kontakta den begravningsbyrå som de tänker anförtro begravningsuppdraget.

Kommunens ansvar för den avlidne upphör först när kroppen kan överlämnas till de närstående eller begravningsentreprenören alternativt när transportören hämtat den avlidne. Hämtning av kroppen dokumenteras i HSL-journal. När kroppen hämtats låses dörrar och fönster till lägenheten.

Förfarande vid organdonation

Kroppen omhändertas på sedvanligt sätt. Ett notat där dödsdatum och klockslag framgår ska skrivas och att donation är aktuellt. I notatet framgår även hälsohistoria. Bifoga kopia på senaste läkemedelslistan. Donationskort ska medfölja och fästas väl synligt på bröstet. Kontakt tas och information lämnas till telefonsvarare enligt nummer på donationskortet. Lämna kontaktuppgifter till omvårdnadsansvarig sjuksköterska. Transport ska ske enligt gällande avtal.

Reflektion efter dödsfallet

Reflektion efter ett dödsfall kan kännas värdefullt, både inom arbetsgruppen och med de andra brukarna på enheten. Omsorgspersonalen anordnar en minnesstund på avdelningen. En reflektion i arbetsgruppen kan initieras av vem som helst i teamet och omsorgspersonal, legitimerad personal och enhetschefer kan delta.