---
title: "Broschyr servicebostad 2025"
source_file: "Serviceboende (LSS)/Broschyr%20servicebostad%202025.pdf"
source_url: "https://botwebb.botkyrka.se/download/18.7f0cbe6b194d31bf9cc5eb8e/1740060637633/Broschyr%20servicebostad%202025.pdf"
---

Information till dig som ska
flytta till servicebostad
# SERVICEBOSTAD

Du har ansökt om och blivit erbjuden en
lägenhet i en servicebostad inom vård-
och omsorgsförvaltningen i Botkyrka
kommun.
Här hittar du information om hur det
är att bo i en servicebostad och hur du
kan vara delaktig i att utforma stödet
så att det passar just dig.

Vi ser fram emot att träffa dig!

3
## VI PLANERAR STÖDET TILLSAMMANS
Det är viktigt att du är delaktig och är med och
påverkar hur din vardag ska fungera. Därför vill vi
träffa dig innan du flyttar in och tillsammans planera
vilken typ av stöd du ska ha.
Det här stödet kan du få:
•	 hjälp med vardagssysslor
•	 skapa rutiner tillsammans med dig för en
fungerande vardag
•	 planera måltider
•	 inköp av mat, kläder och annat
•	 skapa eller behålla dina fritidsintressen
•	 upprätthålla kontakten med dina anhöriga,
god man och vänner om du behöver.
## FÖRSTA MÖTET
När du tackat ja till boendet bjuds du in till ett
välkomstsamtal där du och personalen kommer överens
om hur inflyttningen ska ske. Du får berätta om dina
förväntningar på boende och personal, hur du vill bli
bemött och vad som är viktigt för dig. Personalen
informerar om hur servicebostaden fungerar och
berättar vilka som arbetar där.

4
## ATT ORDNA INFÖR FLYTTEN
Det här behöver du ordna innan du flyttar in:
•	 adressändring
•	 hemförsäkring (en kopia på hemförsäkringen
lämnar du till personalen vid inflytt)
•	 teckna elavtal
•	 ansöka om bostadstillägg eller liknande vid
behov
•	 ansluta till bredbandstjänst om du vill ha det
•	 teckna abonnemang för tv- och streaming-
tjänster om du vill ha det.

5

## NÄR DU FLYTTAR IN
När du flyttar in ansvarar du själv för att dina möbler
och andra saker kommer in i lägenheten. Personalen
kan tillsammans med dig hjälpa till att packa upp.
Du möblerar själv lägenheten och ansvarar långsiktigt
för att både den och balkong alternativt uteplats är i
gott skick.
Under de första veckorna, efter att du flyttat in,
kommer vi att vara med dig lite mer när du utför dina
vardagssysslor för att se vilket stöd du behöver, utöver
vad vi kom fram till under välkomstsamtalet.

6
## MÅLET MED DITT STÖD
Målet med stödet vi erbjuder är att du ska kunna leva
tryggt och så självständigt som möjligt. Vi utformar
tillsammans en så kallad genomförandeplan, som
beskriver hur och när du vill få stöd. I planen kan du
också sätta upp personliga mål. Det kan till exempel
vara saker du vill prova på eller sådant du vill bli bättre
på att klara själv.
Genomförandeplanen är en överenskommelse mellan
dig och verksamheten om hur stödet ska fungera utifrån
ditt beslut. Arbetet med att ta fram genomförande-
planen påbörjas samtidigt som du flyttar in och ska vara
klar inom en månad. Den uppdateras minst en gång per
år och kan i samråd med personal ändras vid behov.
Personalen är enligt lag skyldig att skriva journal-
anteckningar kring stödet du får. Du kan läsa mer om
det i broschyren ”Personalens anteckningar om dig”
som du kan få av oss.

7
## STÖDPERSON HAR EXTRA ANSVAR
För din trygghet får du en särskild stödperson från
servicebostaden. Stödpersonen har extra ansvar för att
du är nöjd med stödet och att det fungerar. Det är
tillsammans med din stödperson som genomförande­
planen upprättas och följs upp. Du har möjlighet att
byta stödperson om du vill.
## FÖRÄNDRING ELLER AVBOKNING
## AV DITT STÖD
Ibland händer det att vi måste förändra eller avboka
tiden då ditt stöd var inplanerat. Det kan bero på
sjukdom, vård av barn, akuta händelser hos andra
hyresgäster eller annat vi inte kan råda över. Vi bokar
in en ny tid tillsammans med dig så snart vi kan. Du
kan också själv boka om ditt stödpass om du får
förhinder eller av olika anledningar inte kan genomföra
det.

8
## SÅ FUNGERAR SERVICEBOSTADEN
Botkyrka kommun har förstahandskontraktet på
servicebostaden, du hyr i andra hand av kommunen.
Det innebär att du som hyresgäst ska följa hyreslagens
regler.
Som hyresgäst är du ansvarig för att:
•	 betala hyran i tid
•	 sköta om och städa lägenheten
•	 ta emot stöd (för att kunna sköta lägenheten).
I servicebostaden får du det stöd du behöver för att
kunna leva så självständigt som möjligt. Vilket stöd du
får beskrivs i genomförandeplanen. För att vardagen
ska fungera och kännas trygg är servicebostaden
bemannad dygnet runt.
Du är alltid välkommen att kontakta oss om du behöver
hjälp med någonting. Om vi inte kan hjälpa dig direkt
återkopplar vi så snart vi har möjlighet.
Om något händer dig och du behöver stöd är det viktigt
att du kontaktar personalen.

9
## NYCKLAR
Vi går inte in i din lägenhet utan ditt samtycke. En
nyckel ska dock lämnas till personalen så att vi kan
komma in till dig om en akut situation uppstår. Som
hyresgäst är du också skyldig att släppa in hyresvärden
om något i fastigheten inte fungerar eller vid behov av
t ex sanering.
## YTOR FÖR GEMENSAMMA AKTIVITETER
Du som bor på servicebostad har tillgång till en
gemensam lägenhet som är öppen på bestämda tider.
Där kan ni umgås, spela spel, ha husmöten, fika eller
utföra andra aktiviteter tillsammans. Du bestämmer
själv om du vill delta.
## OM DU HAR GÄSTER
Du väljer själv om du vill bjuda hem gäster till din
lägenhet, och ansvarar för att ni inte stör grannarna.

10
## PÅVERKA GENOM DELAKTIGHET
Vi vill gärna veta vad du tycker om det stöd du får av
oss och om själva servicebostaden, både det som
fungerar bra och det som fungerar mindre bra. Dina
synpunkter hjälper oss att utvecklas och göra stödet
bättre för dig och andra.

11
## DU KAN PÅVERKA PÅ FLERA SÄTT
Kontakta oss. Du kan vända dig till någon på service­
boendet eller enhetschefen genom e-post, telefonsamtal,
sms eller genom att boka ett möte. Du kan också fylla i
ett synpunktsvykort som du kan få av oss. Information
om vart det ska skickas finns på kortet. Du kan lyfta
frågor och synpunkter på brukarmöten eller enskilda
samtal med din personal
Svara på brukarenkäten. Varje höst får du möjlighet
att svara på Botkyrka kommuns brukarenkät om stödet.

Vård- och omsorgsförvaltningen, Botkyrka kommun 2025
## KONTAKTA DITT SERVICEBOENDE
Eriksberg serviceboende
Telefon: 072-722 01 80
Adress: Skarpbrunnavägen 19, Norsborg
Tullinge serviceboende
Telefon: 070-999 57 25
Adress: Elgentorpsvägen 16, Tullinge
Tumba serviceboende
Telefon: 070-181 72 47
Adress: Gröndalsvägen 1, Tumba
Alby serviceboende
Telefon: 070-856 47 72
Adress: Lagfartsvägen 32, Alby
## ENHETSCHEFER
Eriksberg och Tullinge:
Marina Palm
Telefon: 070-886 56 97 (mån-fre 8.00-16.00)
E-post: marina.palm@botkyrka.se
Tumba och Alby:
Anna Persson
Telefon: 070-208 81 93 (mån-fre 8.00-16.00)
E-post: anna.persson@botkyrka.se